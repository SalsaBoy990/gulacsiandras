---
title: 'GMO-hisztéria 3: A GMO-kkal kapcsolatos összeesküvés-elméletek'
date: '2019-04-12'
excerpt: >-
  Ezeket a nevetséges teóriákat az organikus élelmiszeripar lobbiszervezetei és
  a konteósok terjesztik, kihasználva az emberek tájékozatlanságát és
  hiszékenységét.
coverImage: corn.jpg
comments: true
topic: GMO
---
A legelterjedtebb GMO-kal kapcsolatos összeesküvés-elméletek cáfolatait is nagyon fontosnak tartom közre adni. Ezeket a nevetséges teóriákat az organikus élelmiszeripar lobbiszervezetei és a konteósok terjesztik, kihasználva az emberek tájékozatlanságát és hiszékenységét. Lássunk néhányat!


## 1. A terminátor gén

>egy városi legenda szerint a GMO-vetőmagoknál alkalmazzák az ún. „terminátor gén” technológiát (Genetic Use Restriction Technology, röviden GURT). **A GM-növények által hozott magok a terminátor gén miatt sterilek, ami arra kényszeríti a földművelőket, hogy újra megvegyék a boltban a vetőmagokat a következő szezonra.** (Sic!)

Tényleg létezik a valóságban a terminátor gén, de soha sem került kereskedelmi forgalomba. Más módon biztosítják a GMO-cégek **a szabadalmaztatott vetőmagok jogosulatlan használatának megakadályozását.** Egy mindössze két oldalas szerződést íratnak alá a vevővel, amivel egy éves felhatalmazást kapnak a vetőmag használatára (1. ábra). A céggel kötött szerződés nem zárja ki annak lehetőségét, hogy hagyományos vagy GMO-vetőmagot szerezzen be a vevő máshonnan. A hagyományos vetőmagoknál is van szabadalmaztatott fajta, aminél szintén szerződést kell kötni. Például a BASF Clearfield magjai (herbicid toleráns, de nem GMO) esetén (KATIRAEE, L. 2015a). A „terminátor gén” technológiáról részletesen egy áttekintő cikkben olvashattok angolul, lásd LOMBARDO, L. (2014).

A farmereknek minden évben egyébként is meg kell venniük az új vetőmagokat, akkor is, ha nem GMO-k vagy nem liszenszesek, ugyanis a növények **keresztezett hibridek**. Az előnyös jellemvonásaik a hozott magoknak csak egy részében öröklődnek tovább, a többiben nem. Éppen ezért a földműveseknek jobban megéri újra megvenni a vetőmagokat, mint elrakni azokat a termésből (OKSENBERG, N. 2015). Csak nagyon kevesen rakják el a vetőmagokat a következő évre.

## 2. A szabadalomsértések

>a Monsanto bepereli **a hagyományos vetőmagokat a következő évre elrakó gazdákat véletlen GMO-szennyezés miatt** (Sic!), mert átfújja a szomszédos GMO-parcellákról a szél a polleneket: a GM-növény a szomszédos parcellán termesztett nem-GM növényt megtermékenyíti keresztbeporzással. És a gazdák a félrerakott „szennyezett” vetőmagokat a következő évben elvetik, ellopva ezzel a Monsanto vetőmagját. A »Monsanto szerint a világ« című propaganda filmben is szerepel ez az elképzelés.

![Propagandaplakát: „A Monsanto beperelheti a gazdákat, ha a veteményükben a GMO-szennyezés eléri az 1%-ot” (Sic!).](/assets/images/gmo_contamination_propaganda.jpg){.medium-img}

Ha alkalmaznák a terminátor gént az előző legenda szerint, akkor nem lehetne eltenni a vetőmagokat. A két konteó egymást kizárja és egyik sem igaz.

Valóban voltak perek, csakhogy nem véletlen, hanem szándékos „szennyezés” miatt! Elsőként a Schmeiser kontra Monsanto Canada Inc. pert mutatnám be.

### A Schmeiser kontra Monsanto Canada Inc. per

Percy Schmeiser gazda repcét termesztett. A magok egy részét félrerakta, majd a következő évben abból vetett. Az 1990-es évek közepén több szomszédja a Round-Up Ready (RR) gyomirtó-toleráns GM-repcére váltott. Soha sem vett liszenszt a növény termesztésére. 1997-ben észrevette, hogy a földjén Round-Up Ready repce nő. Ezután rendszeresen Round-Up-pal permetezte a területet az árkoknál és a villanyoszlopoknál, és észrevette, hogy a növények egy része túlélte a kezelést. Ezután elvégzett egy kísérletet: **a földjéből 3-4 holdat az út mellett, a GM-repce táblák szomszédságában lepermetezett, és észrevette, hogy a növények úgy 60%-a életben maradt, nagyobb sűrűségben az út mellett.** Azt az utat a szomszédjai a repcemagok szállítására használták. **Ezt követően felhasználta a magokat, beleértve a Round-Up-pal lefújt sávból származókat, a következő évi vetéshez.**

Nem véletlen beporzás miatt perelte be a Monsanto a gazdát. 1998-ban a vizsgálat kiderítette, hogy **Schmeiser 1000 holdas földjének 90%-a Round-Up Ready volt, amit nem okozhatott véletlen beporzás.** A Kanadai Legfelsőbb Bíróság a Monsanto javára döntött. A beperelt gazdának végül nem kellett semmit fizetnie. Adalékként megjegyzendő, hogy a bírósági tárgyaláson két gazdálkodó is tanúskodott arról, hogy felhívták a Monsanto-t, hogy távolítsa el a földjükről a nem kívánt Round-Up Ready repcét. A kérésnek a Monsanto eleget tett (KATIRAEE, L. 2015b).

![Percy Schmeiser](/assets/images/monsanto_percy_schmeiser.jpg){.medium-img}

### A Bowman kontra Monsanto per

Vernon Hugh Bowman, indianai farmer, minden évben a Monsanto Round-Up Ready gyomirtó-toleráns szójababját vásárolta meg és termesztette a földjén. Bowman viszont be akart zsúfolni még egy második vetést is az évbe. Hogy csökkentse a kockázatosabb kései vetésének költségeit, **egy magtártól fogyasztási célú szójababot vásárolt, és elültette a földjén.** (A magtárak a termelőktől vásárolják fel a terményt, és mint ismertes a termesztett szója nagy része GMO.) **Ezután lefújta az elültetett szóját glifozát gyomirtóval, így csak a gyomirtó-toleráns növények maradtak életben.** Ezután nyolc tenyészidőszakon keresztül elrakta a vetőmagokat, és abból vetett. Itt sem véletlen „szennyezésről” volt szó.

![Vernon Hugh Bowman](/assets/images/monsanto_vernon_hugh_bowman.jpeg){.medium-img}

A Monsanto senkit nem perelt be véletlen „GMO-szennyezés” miatt, ahogyan az organikus lobbi ijesztgeti az embereket. 1997 óta mindössze 147 pert indított a Monsanto a farmerek ellen szabadalomsértés miatt. Átlagban 8 per volt évente. A Monsanto vállalat összesen 325 000 gazdával áll szerződésben az USA-ban (KATIRAEE, L. 2015c).

## 3. India és a nem létező öngyilkossági hullám a GMO-k miatt

>„...elég, ha belepillantunk India gyapottermesztésébe, ahol **évente több fiatal lesz öngyilkos a GM gyapot miatt**. (Sic!) Mivel **az eladott magvak sterilek** (Sic!) és így a meddőség miatt a belőlük kifejlődő növényből nem jutnak megfelelő magokhoz a gazdák. Ezért évről-évre rákényszerülnek, hogy megvásárolják a magokat. **A magok ára**, talán nem meglepő, de **egyre drágább** és drágább, **a beígért többlethozam** pedig **elmarad**. (Sic!) De India gyapottermesztésének GM története egy külön fejezetet is érdemelne” (ANTICS K. 2013).

Ide kapcsolódik még két idézet:

> „Farmerek halnak meg, mert a Monsanto profitot csinál – az élet birtoklásával, amit nem teremtett, de úgy tesz, mintha teremtené. Ezért kell nekünk visszakövetelni a vetőmagokat. Ezért kell megszabadulnunk a GMO-któl. Ezért kell megakadályoznunk az élet szabadalmaztatását” (Sic!)

– állította Vandana Shiva, az indiai filozófus és radikális zöld mozgalmár (SPECTER, M. 2014). Továbbá:

> „270 ezer indiai farmer követett már el öngyilkosságot mióta a Monsanto megjelent az indiai vetőmagpiacon. Ez népirtás.” (Sic!)

– mondta Vandana Shiva (SHIVA, V. 2013).

![Vandana Shiva, az indiai filozófus és radikális zöld mozgalmár](/assets/images/vandana_shiva.jpg){.medium-img}

Hihetetlen, hogy mennyire köszönő viszonyban sincsenek ezek a kijelentések a valósággal! Nézzük csak szépen sorjában:
1. Az eladott magok nem sterilek, mert nem alkalmazzák a terminátor gént.
2. Az indiai gazdák 90%-a a Monsanto Bt-gyapotját választja a hagyományos vetőmagok helyett, de nyilván buták, mert nem éri meg. Senki nem kényszeríti őket a GM-gyapot termesztésére.
3. Nem lesz egyre több gazda öngyilkos a GM-gyapot miatt Indiában.
4. Az öngyilkos gazdák száma 2000-es évek óta kicsit csökkent.

Nem áll fenn ok-okozati kapcsolat az öngyilkosságok és a GMO-k megjelenése között. **A génmódosított Bt-gyapotot termesztő gazdák 15%-kal fizetnek többet a vetőmagért, viszont a növényvédő-szerek költségei 50%-kal alacsonyabbak.** Mióta a GM-vetőmagokat behozták az országba, **a terméshozamok több mint 150%-kal nőttek** (CHOUDHARY, B. – GAUR, K. 2015). Lásd az 1. ábrát és az 1. táblázatot.



Időszak | Gyapot termésátlag (kg/ha)
--- | --- 
2002-03	| 302
2003-04	| 399
2004-05	| 463
2005-06	| 467
2006-07	| 521
2007-08	| 567
2008-09	| 525
2009-10	| 503
2010-11	| 475
2011-12	| 493
2012-13	| 489
2013-14	| 541
[1. táblázat: A gyapot termésátlagának alakulása a Bt-gyapot indiai megjelenése után. Egyértelműen jelentős növekedés figyelhető meg, bár egy-két rosszabb évben kisebb visszaesés volt megfigyelhető (CHOUDHARY, B. – GAUR, K. 2015).]

India még két évtizeddel ezelőtt gyapotimportra szorult, míg most exportra is jut belőle. Indiában **az öngyilkossági arányok alacsonyabbak a farmerek körében** (100 ezer lakosra 29 fő jut), mint a „nem-farmerek” esetén (100 ezer lakosra 35 fő jut). Rosszabbak az arányok, mint Angliában és Walesben (12 fő/100 ezer lakos), azonban **nem rosszabb a helyzet, mint például Skóciában vagy Franciaországban** (PLEWIS, I. 2014a, 2014b). **Az utóbbi évtizedben enyhén csökkent is az öngyilkosságok száma a farmerek körében, Indiában** (2. ábra).

Adalékként még annyit, hogy Vandana Shiva, aki az indiai öngyilkosságokkal kapcsolatos kitalációit a világturnéin terjeszti, egy beszédéért 40 ezer dollárt kér (KLOOR, K. 2014).

![2. ábra: Az öngyilkosságot elkövető farmerek száma (lila vonal) és a Bt-gyapot termőterületének változása (zöld vonal). Egyértelműen látszik, hogy míg a Bt-gyapot termőterülete meredeken emelkedett, addig az öngyilkosságok száma enyhén csökkent (CHOUDHARY, B. – GAUR, K. 2015).](/assets/images/india_farmer_suicides.jpg)


## 4. „A Monsanto kantinjában nem szolgálnak fel GMO-élelmiszereket”

> Egy másik, GMO-ellenesek által terjesztett városi legenda szerint **GMO-élelmiszereket nem szolgálnak fel a Monsanto önkiszolgáló étkezőiben. A Monsanto dolgozói csak organikus és nem-GMO ételeket fogyasztanak.** (Sic!) Ezzel a nevetséges, bulvár szintű álhírrel akarják meggyőzni az embereket, hogy a GMO-k nem biztonságosak.

A legelső hír 1999-ben röppent fel a The Independent lapban (MCCARTHY, M. 1999). Abban egy szó sem volt arról, hogy a Monsanto kantinjaiban csak GMO-mentes, illetve organikus élelmiszereket szolgálnak fel.

A Monsanto hight wycombe-i (Buckinghamshire megye, Nagy-Britannia) gyógyszerészeti üzemében **a Granada Group tulajdonában lévő Sutcliffe Catering nevű cég által üzemeltetett kantinban** szolgáltak fel csak GMO-mentes élelmiszereket. **Tehát nem a Monsanto, hanem egy külső cég étkezdőjéről van szó!** Viszont a Monsanto cambridge-i agrárüzleti üzemének dolgozói előszeretettel fogyasztanak GMO-termékeket, mert azokat kevesebbet permetezik. És itt a Monsanto saját étkezdőjéről van szó. (Megjegyzés: ezek az üzemek már nem bezártak.)

![Monsanto-kantin](/assets/images/monsanto_etkezde.jpg){.medium-img}

**Minden fajta élelmiszert felszolgálnak a Monsanto-nál, legyen az hagyományos (beleértve a GMO-t) vagy organikus („bio”).** Valójában csak akkor vettek le egy élelmiszert az étlapról, amikor pár évvel ezelőtt egy külső cég bejelentette, hogy visszahívja az általa forgalomba hozott spenótot egy lehetséges *E. coli* szennyeződés miatt. A múlt évben is volt egy kisebb spenót-visszahívás egy lehetséges *Listeria* baktérium szennyeződés miatt. A spenót mindkét esetben bio minősítésű volt. 2012-es a hír (Monsanto, A Monsanto Intern 2016).

## 5. A „szupergyomok” és a gyomirtószer-tolerancia

> „A Monsanto génmódosított rovarölő-kibocsátó (a hatóanyaga a Bt-toxin) gyapotja a gyapot rovarkártevőjének (bollworm) nyolcvan százalékét pusztítja el. Viszont „a 80 százalékos halálozás éppen az, amit a tudósok akkor használnak, ha rezisztens rovarfajt akarnak előállítani” (FOX, J. L. 1996).”

Valamint:

> „A GM-növények növényirtószer-tolerancia tulajdonsága „elég gyorsan ki fogja fejleszteni” az ellenálló „gazokat” és kártevőket. Ha egy kártevőt ismételten kitesznek egy adott gyomirtószer hatásának, akkor az egy idő után toleranciát fejleszt ki ezzel a szerrel szemben, és így egyre nagyobb mennyiségek lesznek szükségesek a féken tartásához”

– olvasható a Lugánói Tanulmányban (GEORGE, S. 2009).

Ez nem a teljes igazság, ugyanis

> „**a növényvédő szerek egyoldalú használata miatt** alakulhat ki a károsítókban a hatóanyagokkal szembeni ellenálló képesség (rezisztencia). Amennyiben évek során, vagy évközben ugyanazt a hatóanyagot használjuk, a mutáció révén kialakulnak az átlagosnál tűrőképesebb egyedek, amelyek ezt a szerzett tulajdonságot az utódjaikban örökítik. (...) Az egyoldalú szerhasználat rezisztens biotípusok (rasszok) szelektálódását és felszaporodását eredményezi. (...) A rezisztens biotípusok kialakulásának megelőzése végett **kerülni kell az egyoldalú, főleg egyetlen szisztemikus hatóanyagra alapozott technológiákat. Egy hatóanyagot egy tenyészidőszakban legfeljebb háromszor szabad alkalmazni az adott kultúrában. A szerrotáció kialakításakor ügyelni kell arra, hogy a választott szerek hatásmechanizmusa eltérő legyen.** A tankkeverékekbe kontakt és szisztemikus szereket, vagy eltérő hatásmechanizmusú szisztemikus készítményeket használjunk” (ÁBRAHÁM R. et al. 2011).

Tehát a növényvédő szerek egyoldalú használata miatt alakulhat ki rezisztencia. **A nemesítéssel létrehozott gyomirtó-rezisztens növényeknél** (mert ilyenek is vannak, csak a médiában nem kürtölik szét, pl. a BASF Clearfield gyomirtó-toleráns napraforgója és repcéje ilyen) **szintén kialakulhat rezisztencia a gyomoknál.** Helyes mezőgazdasági gyakorlattal (pl. növényvédőszerek váltogatása, a szántóföld 10%-án nem GM-növény vetése, vetésforgó alkalmazása) ez elkerülhető. A fenti állítás nem a géntechnológia, hanem egy helytelen mezőgazdasági gyakorlat elleni érv.

## 6. „Gyógyszeripari GMO-terményekkel akarják a népességet tömegesen gyógyszerezni”

A géntechnológiával kapcsolatos állítólagos „szándékos” visszaélésre egy példa: a **ProdiGene** nevű texasi biotechnológiai cég vezetőit akár egy év börtönbüntetésre is ítélhették volna **2002**-ben, mert gyógyszeripari GMO-terményeikkel megfertőzték a hagyományos terményeket. Ezek a növények, a Natural Society „alternatív orvoslással” foglalkozó, megbízhatatlan, konteós híroldal cikkének állítása szerint (Natural Society 2012) „AIDS-szel, cukorbetegséggel és hasmenéssel összefüggésbe hozott gyógyszer- és oltóanyag-összetevőket” termeltek. Most kezdődik az összeesküvés-elmélet:

> „Ezek a termények rejtett, nanoméretű oltás, antibiotikum, hangulatjavító és egyéb jellegű gyógyszeripari összetevőket tartalmazhatnak. Egy kaliforniai központú cég állítólag egy tömeges fogamzásgátlásra tervezett kukoricát is létrehozott. A gyógyszerészeti összetevőket tartalmazó GMO-termények előbb utóbb utat találhatnak az asztalunkra, a lakosság tömeges gyógyszerezése érdekében. Az ilyen törekvéseket a vakcinák ellenzőinek megkerülésére is használhatják, egyenesen az élelmiszereken keresztül juttatva az emberekbe a kívánt hatóanyagokat (Sic!) (Idők Jelei 2012 fordítása alapján).

Az ügy arról szólt, hogy **gyógyszeripari célú GM-kukoricát vetettek emberi fogyasztásra szánt GM-szója mellett! A szójaföldön pedig ez a kukorica néhol kihajtott.** A ProdiGene hibájából történt mindez. A learatott szója egy Nebraska-i magtárba került. Az amerikai Élelmiszer- és Gyógyszerengedélyeztetési Hivatal (FDA, Food and Drug Administration) **a szója megsemmisítésére kötelezte a céget. A terményt elégették.** Az Amerikai Mezőgazdasági Minisztérium (USDA) **félmillió dollárra bírságolta a céget** (GM Watch 2002).

Ebben egyébként nincsen semmilyen újdonság, mivel köztudottnak kellene lennie annak, hogy bizonyos gyógyszerösszetevőket növényeken lehet csak hatékonyan termelni, mint például az anyarozs (*Claviceps purpurea*) nevű tömlősgombát. **Az anyarozst mesterségesen fertőzött gabonatáblákon termesztik a gyógyszeripari felhasználása miatt.** A gomba hatóanyagainak egy része vajúdást elősegítő, simaizom-összehúzó hatású. Ezeket elsősorban a centrális és periferiális vérzések csillapítására és a szülészeti gyakorlatban méhösszehúzó hatása miatt alkalmazzák. További jelentősége van a migrén és a Parkinson-kór kezelésében is (KUTASI J. 2007).

Egyébként **ezeket a megfertőzött táblákat szigorúan el kell különíteni az élelem vagy takarmány célból termelő gabonatábláktól. Az ügynek semmi köze nincsen a GMO-k veszélyességéhez, mert a gyógyszeripari és az élelmiszeripari termés gondatlanságból való összekeveréséről volt itt szó**, de hát nem szabad veszni hagyni egy jó ügyet, ha a géntechnológiát kell ostorozni és hibáztatni mindenért! 13 500 tonna szóját fertőztek meg, és mint ismeretes, az USA-ban termesztett szója nagy része „génmódosított” fajta. Ezzel befejeztem a GMO-kkal kapcsolatos összeesküvés-elméletek valós tényekkel való megcáfolását.

*A GMO-hisztéria sorozat folytatása következik...*

