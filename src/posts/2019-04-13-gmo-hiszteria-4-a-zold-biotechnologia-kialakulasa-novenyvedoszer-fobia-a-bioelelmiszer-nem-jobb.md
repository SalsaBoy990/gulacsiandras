---
title: >-
  GMO-hisztéria 4: A zöld biotechnológia kialakulása, növényvédőszer-fóbia, a
  bioélelmiszer nem jobb
date: '2019-04-13'
excerpt: >-
  Szó lesz a mezőgazdasági biotechnológia kialakulásáról, a szintetikus
  növényvédőszer-maradványok kockázatának jelentéktelenségéről, illetve arról,
  hogy a biotermesztésből származó élelmiszerek nem jobbak a hagyományos
  megfelelőiknél; a burgonyavész-ellenálló GM-burgonyáról, végül az inzulint
  géntechnológiával történő előállításáról.
coverImage: corn.jpg
comments: true
topic: GMO
---
## Egy kis történelem

Venetianer Pál akadémikus lényegre törően összefoglalta a mezőgazdasági géntechnológia (ezt zöld biotechnológiának is nevezik) fejlődéstörténetét:

> „A mezőgazdasági géntechnológiát lehetővé tevő tudományos felfedezés egy egyszerű biokémiai eljárás, amelynek pontosabb neve: in vitro DNS-rekombináció. (...) Általánosan alkalmazható technikává Stanley Cohen és Herbert Boyer (és munkatársaik) 1973-ban közölt kísérletei tették. Ők kimutatták, hogy a néhány évvel korábban felfedezett restrikciós endonukleáz enzimek felhasználásával meghatározott pontokon elvágható és más enzimek segítségével összekapcsolható a DNS, így a magnetofon, film, vagy videoszalag vágásához hasonlóan, különböző forrásból származó DNS-szakaszok összekapcsolhatók vagy átrendezhetők, és ezek, élő sejtbe történő bevitel után, megőrizhetik működőképességüket. (...)

> 1982-ben (...) sikerült idegen DNS működőképes bevitele állatokba, majd növényekbe is. E siker eredményeképpen 1994-ben köztermesztésbe került az első „transzgénikus” növény, és az ilyen növények (és állatok, mikroorganizmusok) elnevezésére meghonosodott a némileg félrevezető GMO (genetically modified organism = genetikailag módosított élőlény) elnevezés. A név azért nem pontos, mert nyilvánvalóan a hagyományos nemesítés is módosítja genetikailag tárgyait, sőt azt is mondhatjuk, hogy minden ember az anyai genetikai állomány apa általi genetikai módosításának köszönheti életét. Természetesen még rosszabb a magyar sajtóban kiirthatatlanul elterjedt „génkezelt” kifejezés, ami azt sugallja, mintha gének oldatába mártották volna a növényt, netán ecseteléssel juttatták volna be azokat. GMO-nak valójában olyan élőlényt nevezünk, amelynek örökletes állományába célzott, tervezett módon bevittek valamilyen DNS-szakaszt, a természetes kereszteződés kikerülésével (ha a bevitt DNS idegen fajból származott, akkor „transzgénikus”, ha saját fajból, akkor „ciszgénikus” a neve az így nemesített növénynek vagy állatnak). (...) 

> Az első tisztázandó kérdés: igaz-e, hogy a géntechnológia forradalmian új, a hagyományos nemesítéstől alapvetően különböző eljárás? Ahelyett, hogy elvitatkoznánk a „forradalmian új” kifejezés definícióján, kíséreljük meg áttekinteni, hogy miben különbözik a kettő egymástól, és miben nem.

>Nincs különbség abban, hogy: 
>* az eljárás nem természetes, hanem mesterséges;
>* természetben elő nem forduló konstrukciót is létrehozhat;
>* átlépheti a fajok közti határokat;
>* kikerüli az evolúció szűrőjét;
>* vezethet toxikus, a fogyasztóra ártalmas növény létrejöttéhez;
>* a létrehozott növény árthat a környezetnek, az ökoszisztémának;
>* csökkentheti a biodiverzitást.

> A fentebb felsorolt állítások valamennyien elhangzanak időnként vádként a géntechnológia ellen, de nyilvánvalóan ugyanúgy igazak a hagyományos nemesítés számos eljárására, illetve produktumára is.

>Az alapvető különbség mindössze annyi, hogy:
>* míg a hagyományos nemesítésnél mindig gének tízezrei keverednek véletlenszerűen gének tízezreivel, addig a géntechnológia tervezetten visz be egyetlen (vagy olykor egynéhány) ismert gént.
>* a bevitt gén az élővilág bármely fajából származhat, akár mesterségesen előállított is lehet. (...)

>Lehet-e veszélyes, hogy a bevitt DNS „idegen”? Nem, mert a DNS szerkezete és a genetikai kód az egész élővilágban azonos, a gének csereszabatosak. (...) Az emberi táplálkozásban kizárólag „idegen” DNS-t fogyasztunk (kivéve a kannibálokat), a legkülönbözőbb fajokét egymás mellett, és ez nyilvánvalóan nem árt senkinek” (VENETIANER P. 2011).

Egy példa arra, hogy a hagyományos nemesítés is vezethet emberre mérgező növény keletkezéséhez, és mégsem követeli senki a hagyományos nemesítés betiltását:

> „Az USA-ban a zeller hagyományos szelekciójával sikerült olyan fajtát nemesíteni, amely a Bosnyákon a „csodás” minősítést kapta volna, **ha nem termel elképesztő mennyiségű 8-metoxi-pszoralént, amelyet lehetséges rákkeltőnek tartunk.** Ez a fajta sohasem kapott termesztési engedélyt” (DARVAS B. 1999).

Ahogyan a félresikerült „génmódosított” fajták, amelyek toxikusak, sem kapnak a termesztésre engedélyt, hanem meg kell semmisíteni őket.

## Növényvédő-szer fóbia

A növényvédő-szerek nagy mennyiségben kerülnek bele a felszíni és felszín alatt vizekbe, és a talajba. Az élelmiszerek elfogyasztásával az emberi szervezetbe is bekerülnek. Meglepő módon azonban a szintetikus vegyszermaradékokkal szennyezett élelmiszerek fogyasztása nem feltétlenül egészségkárosító, ugyanis a kutatók kimutatták, hogy

> „az amerikaiak étrendjében jelenlévő **rovarirtó szerek súlyának 99,99 tömegszázalékát olyan vegyületek teszik ki, amelyeket maguk a növények termelnek a saját védelmükre**. A természetes rovarölő szerek közül eddig csak ötvenkettőt vizsgáltak nagy dózist alkalmazó, állatokon végzett karcinogén teszttel, és ezeknek körülbelül a fele (27) a rágcsálók számára rákkeltőnek mutatkozott; ez a 27 anyag sok közönséges élelmiszerben jelen van. Ezek közül néhány példa: szafrol, pirokatechin, esztragol, D-limonén, 5-metoxipszorálen, 8-metoxipszorálen, etil-akrilát, klorogénsav, neoklorogénsav, szezamol, szinigrin, allil-izotiocianát stb.).

Ebből az a tanulság, hogy a természetes eredetű vegyi anyagok éppolyan valószínűséggel bizonyulhatnak rákkeltőknek a rágcsálókkal végzett tesztekben (ahol nagy dózisban adagolják az említett vegyületeket), mint a szintetikus anyagok, és

> **„mivel az emberek a legtöbb esetben alacsony dózisban vannak kitéve a szintetikus rovarirtószer-maradványoknak, ezek viszonylagos kockázata jelentéktelen”** (AMES, B. N. et al. 1990).

Más szóval, azok a fogyasztók, akik **azért vesznek drága organikus élelmiszereket, hogy elkerüljék a rovarirtó szerek hatását, az élelmiszereikben előforduló rovarirtó szerek 0,01 százalékával foglalkoznak.** Az USA-ban egy személy egy napi szintetikus növényvédőszer-bevitele mindössze 0,09 mg, míg napi természetes növényvédőszer-bevitele 1,5 g (150 mg) az idézett tanulmány adatai szerint. A haszonnövényeink által termelt természetes eredetű növényvédő szerek sem jelentenek egészségügyi kockázatot, mert nagyon alacsony dózisban kerülnek a szervezetbe. És mint tudjuk, a dózis teszi a mérget.

Az Európai Élelmiszerbiztonsági Hatóság (EFSA, European Food Safety Authority) legfrissebb jelentése (EFSA 2017) feltárta, hogy **az Európai Unió szerte 2015-ben gyűjtött élelmiszerminták 97%-ában a szintetikus növényvédőszer-maradványok a megengedett határértéken belül voltak, és 53%-uk egyáltalán nem tartalmazott (kimutatható mértékben) szintetikus növényvédőszer-maradékot.** Tehát az Európában fogyasztott élelmiszerek nagyobb része szintetikus szermaradvány nélküli vagy a megengedett határérték alatti. A hatóság azt a következtetést vonta le (a 2014-es felméréséhez hasonlóan), hogy az ebből származó egészségügyi kockázat alacsony, tehát **biztonsággal fogyaszthatók.** Határérték felett többnyire az Európán kívülről érkezett élelmiszerek tartalmazhat szermaradványokat (főleg Laosz, Suriname, Kambodzsa, Kína, Vietnam, Jordánia, Etiópia, Thaiföld, Pakisztán, India és Sri Lanka).

![Növényvédőszer- illetve GMO-ellenes aktivisták „Halloweenkor beöltözve” (kép: Greenfo). Tőlük nem várhatunk objektív és racionális érveket, csupán az érzelmekre ható félelemkeltést.](/assets/images/gmo_ellenes_aktivistak.jpg){.medium-img}

## Az organikus gyümölcs és zöldség nem jobb

Egy 2012-ben készült, 240 cikk adatait feldolgozó metaelemzés úgy találta, hogy **az organikus gyümölcsök és zöldségek nem voltak átlagosan magasabb tápértékűek olcsóbb, hagyományos megfelelőiknél, és nem voltak kevésbé szennyezettek *E. coli* vagy *Salmonella* baktériummal**, ami magukat a kutatókat is meglepte. (SMITH-SPANGLER, C. et al. 2012).

## A biotermesztés károsabb a környezetre nézve

A környezetvédők azt feltételezik, hogy az organikus termesztési módszer jobbat tesz a természetes környezetnek. Ám az organikus mezőgazdasági módszerekkel **a valóságban elérhető alacsony hozamok, amelyek tipikusan 20-50 %-kal elmaradnak a hagyományos** (gépesített, szintetikus növényvédőszer és műtrágyahasználó) **mezőgazdaság hozamaitól**, különféle stresszhatásokat okoznak a termőföldön és jelentősen növelik a vízfogyasztást. Egy nemrég készült brit metaelemzés szerint **az egységnyi termelési eredményre számított ammóniakibocsátás, nitrogénkimosódás és nitrogénoxid-kibocsátás az organikus rendszerekben magasabb volt, mint a hagyományos mezőgazdaságban, éppúgy, mint a földhasználat, valamint az eutrofizálódási és a savasodási potenciál** (TUOMISTO, L. H. et al. 2012).

Egy másik metaelemzés 147 tanulmány elemzése után arra az eredményre jutott, hogy **a GM-technológia átlagosan 37%-kal csökkentette a rovarirtó szerek alkalmazását, e mellett 22%-kal növelte a terméshozamokat, valamint 68%-kal növelte a gazdálkodók nyereségét** (1. ábra) (KLÜMPER W. – QAIM M. 2014). A tanulmány erre nem tért ki, de hozzá kell tenni, hogy a helytelen gyomirtó-használat rezisztens gyomok kialakulásához vezethet, ami növelheti a herbicid-használatot („nem hat már úgy a szer a gyomokra, ezért még többet permetezek belőle”). Egyébként **sok amerikai gazda, bár a Monsanto vetőmagjai veszi meg, mégsem használ glifozátot a földjén.** Ha nem muszáj, akkor nem is kell permetezni, így a gyomirtó költségét is megspórolják.

![1. ábra: Százalékos eltérés a GM-növények és a nem-GM növények termesztése között a terméshozam, a használt rovarirtó szerek mennyisége és ára, a teljes termelési költség és a gazdálkodók nyeresége tekintetében (KLÜMPER W. – QAIM M. 2014). A három csillaggal jelölt változók esetén statisztikailag szignifikáns eltérés van 1%-os szinten a GMO/nem-GMO között. (Rövid magyarázat: 1% a valószínűsége, hogy a kapott eltérést az adatokban lévő véletlen változékonyság eredményezte).](/assets/images/gmo_elonyok.png)

## Burgonyavész-álló GM-burgonya

A géntechnológia alkalmazásának egy pozitív példájáról.

>„A BBC Worldwide egyik kiadványa írta decemberben a burgonyatermesztés történetéről a következőket. A 19. század közepén Írországban a krumpliültetvényeket váratlanul megtámadta a *Phytophtora infestans* nevű gomba, aminek következtében a levelek elfeketedtek, és a növények viharos gyorsasággal elpusztultak. Ennek következtében akkor egy millió ember halt éhen, és két millióan elvándoroltak. **Ez a növénybetegség ma is itt van velünk és a világ évi kb. 320 millió tonna terméséből 20 %-ot pusztít el. A hagyományos növénynemesítéssel nem sikerült ellenálló fajtákat létrehozni, így az egyetlen védelem a vegyszeres permetezés. A réztartalmú gombaölő vegyszerek rendkívül mérgezőek állatra és emberre egyaránt. A permetezést általában 10-15 alkalommal végzik még a biogazdaságokban is!** (...) A géntudomány viszont megoldotta a problémát, éppen most van engedélyezés alatt az az angol kutatók és a német BASF cég laboratóriumai által kifejlesztett, **genetikailag úgy módosított burgonya**, hogy **vegyszerek nélkül is ellenáll** ennek a betegségnek” (VARGA M. 2012).

## Az inzulint is géntechnológiával állítják elő

Talán kevesen tudják, de a cukorbetegek számára ma már szintetikusan, géntechnológia alkalmazásával gyártják az inzulint:

> „Az évtized elejéig az inzulint szarvasmarha vagy sertés hasnyálmirigyéből vonták ki. Egy átlagos (40 egység/nap) inzulinkezelésre szoruló cukorbeteg 20 év alatt hozzávetőlegesen 4000 sertés vagy 600 szarvasmarha hasnyálmirigyét „használta” el. Az emberi inzulinnal azonos humán inzulin előállítása először szintetikus úton történt a nyolcvanas évek elején. A sertésinzulinban kicserélték azt az egyetlen aminosavat, amely különbözött az emberétől. Azonban ez a módszer nem vált be, mivel növelte az állati hasnyálmirigy-szükségletet, ugyanis a gyártás során nagyobb lett a veszteség.

> **1987-ben az emberi vastagbélben normálisan is jelenlevő *Escherichia coli* baktériumba beültetett emberi inzulin gén segítségével előállított „humán” inzulin került a gyógyszerpiacra. 1991-től közönséges sütőélesztőbe bejuttatott szintetikus DNS segítségével is gyártanak inzulint. Napjainkra a géntechnológiával előállított készítmények teljesen kiszorították az állati inzulinokat.** Magyarországon 1996-ban fejeződött be a cukorbetegek átállítása humán inzulinokra” (KOVÁCS V. nincs év).

*A GMO-hisztéria sorozat folytatása következik a befejező résszel...*

## Irodalom

* AMES, B. N. – PROFET, M. – GOLD, L. S. (1990). Dietary pesticides (99.99% all natural). – Proc. Natl. Acad. Sci. USA (Medical Sciences) 87. pp. 7777-7781.

* DARVAS B. (1999). [Nézőpontok, ha különböznek (Homage to Árpád Pusztai).](http://mek.oszk.hu/03200/03216/html/#76) – Biokémia 23, pp. 99-102.

* EFSA (2017). [The 2015 European Union report on pesticide residues in food.](http://onlinelibrary.wiley.com/doi/10.2903/j.efsa.2017.4791/full) EFSA Journal 15(4): e04791 DOI:10.2903/j.efsa.2017.4791

* KLÜMPER, W.  –  QAIM, M. (2014). A Meta-Analysis of the Impacts of Genetically Modified Crops. – PLoS ONE 9(11): e111629. doi:10.1371/journal.pone.0111629

* SMITH-SPANGLER, C. – BRANDEAU, M. L. – HUNTER, G. E. – BAVINGER, J. C. – PEARSON, M. – ESCHBACH, P. J. – SUNDARAM, V. – LIU, H. – SCHIRMER, P. – STAVE, C. – OLKIN, I. – BRAVATA, D. M. (2012). Are Organic Foods Safer or Healthier Than Conventional Alternatives? A Systematic Review. – Annals of Internal Medicine 157. 5. pp. 348-366.

* TUOMISTO, L. H. – HODGE, D. I. – RIORDAN, P. – MACDONALD, W. D. (2012). Does organic farming reduce environmental impacts? – A meta-analysis of European research. – Journal of Environmental Management 112. pp. 309-320.

* VENETIANER P. (2011). [4. A géntechnológia helye a genetikai beavatkozások között.](http://zoldbiotech.hu/articles/2012-04/6/book-small_MAGYAR%20VEGSO.pdf) – In. BALÁZS E. – DUDITS D. – SÁGI L. (szerk.): Genetikailag módosított élőlények (GMO-k) a tények tükrében. Magyar fehér könyv. – Szeged. pp. 13-18.


### Internetes források

* KOVÁCS V. (nincs év).[Inzulin. Gruiz Katalin Biotechnológiai ismeretek c. tárgyához készült prezentáció, BME.](http://enfo.agt.bme.hu/drupal/sites/default/files/inzulinGKj%20%281%29.pdf)

* VARGA M. (2012). [A józan ész és a GMO-mentesség.](http://www.zoldbiotech.hu/cikk/15-A-jozan-esz-es-a-GMO-mentesseg) Zöldbiotech.


