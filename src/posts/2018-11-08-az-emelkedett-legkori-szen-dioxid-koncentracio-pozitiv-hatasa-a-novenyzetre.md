---
title: Az emelkedett légköri szén-dioxid koncentráció pozitív hatása a növényzetre
date: '2018-11-20'
excerpt: >-
  A légköri szén-dioxid koncentráció növekedése hatással lehet a növények
  fiziológiájára és növekedésére. Megemelkedett CO^2^-szint mellett a legtöbb
  növényfaj gyorsabban fotoszintetizál, gyorsabb növekedést, csökkent
  vízfelhasználást és csökkent nitrogén és fehérje szöveti koncentrációt mutat.
  A CO^2^ koncentráció emelkedése nemcsak a mezőgazdasági termelés nagyságát,
  hanem a táplálék minőségét is valószínűleg befolyásolni fogja.
coverImage: gabona.jpg
comments: true
topic: 'szén-dioxid, növényzet'
---
Az alábbi részletek [Dr. Mőcsényi Mihály (1919–2017)](https://hu.wikipedia.org/wiki/Mőcsényi_Mihály) kertészmérnök [előadásából](https://www.youtube.com/watch?v=ZLscfVwVyo8) származnak.  Mőcsényi Mihály Kossuth-, Széchenyi- és Sir Geoffrey Jellicoe-díjas magyar kertészmérnök, tájépítész, egyetemi tanár, a tájrendezés magyarországi oktatásának megalapozója, az önálló Tájépítészeti Kar (Corvinus Egyetem) létrehozója. 1991 és 1993 között a Kertészeti Egyetem (ma Corvinus) rektora volt. 1976–1986 között a Tájépítészek Nemzetközi Szövetsége (IFLA) alelnöke, majd 1986–1990 között elnöke, e tisztségében világkongresszusok szervezője, vezetője, előadója volt.

> „Malthus a XVIII. század végén azt mondta, hogy ki fog halni az emberiség, mert az élelemtermelés számtani, míg az emberiség növekedése mértani haladvány szerint fog nőni. Nagyot tévedett! Nem számolhatott azzal, hogy **az ipari forradalom azzal, hogy a fosszilis energiákat felszabadítva egyre növekvő mértékben szaporítja a légkör CO^2^-tartalmát, hihetetlen mértékű termésnövekedés fog alakulni.**{.red}”

Annyit hozzátennék, hogy a szén-dioxid koncentráció emelkedése mellett, ebben a terméshozam-növekedésben a műtrágyák és a növényvédő szerek és a nagyobb hozamú fajták kinemesítése, valamint a mezőgazdaság gépesítése döntő szerepet játszott. Így teljes a kép.

> „A szén-dioxid növényi táplálék, légtrágya. **A növények szárazanyag-tartalmának 1%-a kerül a talajból a növényzetbe. A tápanyagok zömét (99%-át) a levegőből veszi fel a vegetáció.**{.red} Az asszimilált szárazanyag tartalom 99%-ából 50% a szén, 45% a hidrogén, 0,5-1% szervetlen anyag (P, K, Na), a többi oxigén. A növények a táplálékot vízben oldottan veszik fel, továbbá azért is van szükségük H~2~O-ra, hogy a testhőmérsékletüket optimális szinten tartsák. 20-25 °C-nál a legtermelékenyebbek. A C3-as típusú növényekhez képest a C4-esek lényegesen magasabb hőmérsékleten fotoszintetizálnak és produktivitásuk is magasabb. Az első fotoszintézis folyamatban 4 szénatomot kötnek meg.
> **1 m^2^-nyi földfelületen élő növényzet**{.red}, ami a levélfelületet tekintve általában 5-szöröse vagy több az alapterületnek (levélfelületi index), **1 óra alatt 25 légköbméter levegő szén-dioxidját az utolsó molekuláig elhasználja!**{.red} A karbon korszak óriáspáfrányai a lényegesen nagyobb légköri CO^2^-koncentráció lehetőségét hasznosították, sokkal produktívabbak voltak, viszont a CO^2^-koncentráció csökkenésével nagy részük kipusztulhatott. **Amennyiben nem volna a légkörnek CO2-utánpótlása (bomlás, fosszilis tüzelőanyagok égetése), 35 év alatt a levegő összes szén-dioxid-tartalma elfogyna!**{.red}
> **A második világháborút megelőzően egy hektárnyi mezőgazdasági területen átlagosan 14 mázsa búza, 20-22 mázsa kukorica termett. Napjainkban, ha a csapadékmennyiség kielégítő, 80-100 mázsa búza, illetve 120-150 mázsa kukorica terem egy hektáron. Az 50 évvel ezelőtti 6-7-szerese.**{.red}
 
[A hatalmas karbon kori kőszéntelepek megléte is bizonyítja a fokozott biomassza termelést.]

A növények anyagcseréjében (metabolizmusában) központi szerepet játszik a CO^2^. Fotoszintetizáló organizmusok a légköri CO^2^-t a szén kémiai redukciójával veszik fel. Ezzel nyerik a kémiai energiát életműködésük fenntartásához és saját szerves szervezetük felépítéséhez szükséges szerves molekulákat. A szerves molekulákba fotoszintézisen keresztül asszimilált szén, hidrogén és oxigén egy tipikus növény teljes szárazanyag-tartalmának 96 %-át teszi ki (Marschner, H. 1995).

Az emelkedett CO^2^-koncentráció vegetációra gyakorolt hatását úgy szokás vizsgálni, hogy a CO^2^ a mostani és a jövőbeli, megemelkedett légköri koncentrációjánál, általában üvegházakban vagy kamrákban termesztett növények növekedését hasonlítják össze, eltéréseket után kutatva. Viszont a valóságnak jobban megfelelnek a szabad levegőn végzett szén-dioxid dúsítási technikákkal ([Free-Air Carbon Dioxide Enrichment](http://en.wikipedia.org/wiki/Free-air_concentration_enrichment), FACE) végzett kutatások, melyek során vízszintes vagy függőleges csövekkel vesznek körül egy kísérleti parcellát, amik szén-dioxidban dúsított levegőt áramoltatnak a növények közé. A CO^2^-koncentrációt szenzorokkal mérik, és visszajeleznek a számítógépnek, ami a csövekben áramló CO^2^ áramlását szabályozza. Az 1. képen körkörös kialakítású kísérleti parcellák láthatók.

![1. kép: FACE kísérleti parcellák a szén-dioxid növényzetre gyakorolt hatásnak kutatására]()

## Mik a megfigyelt hatások?

A levelek általi fotoszintetikus szénmegkötés (karbon fixáció) üteme megemelkedett: a 475-600 ppm-es koncentráció mellett növesztett növényfajoknál **40%-kal nőtt a szénmegkötés sebessége** (Ainsworth, E. A. – Rogers, A. 2007).

A gázcserenyílásokon (sztomata) keresztül a növény gázcserét folytat a külső környezetével (a nyílt sztomatán keresztül a CO2 a levelekbe diffundál, illetve az elpárolgó víz eltávozik). A növények képesek szabályozni a sztomaták nyitottságát, hogy fenntartsák a fotoszintézis magas, illetve a vízveszteségek alacsony fokát. Ahogyan a CO2-koncentráció emelkedik, úgy a sztomaták viszonylag alacsony nyitottságánál (mérőszáma a sztomatális vezetőképesség) is képes biztosítani a fotoszintézis megfelelő mértékét. Ennek következtében a víz sztomatális konduktanciája 22%-kal csökken (Ainsworth, E. A. – Rogers, A. 2007).

A FACE kísérletek bebizonyították, hogy

* a teljes növény **vízfelhasználása 5-20%-kal csökken** emelkedett CO^2^-koncentráció mellett (Leakey, A. D. B. et al. 2009).

* Másodlagos fiziológiai hatások. Gyorsabb növekedés: **a felszín feletti szárazanyag 17%-kal, míg a felszín alatti több mint 30%-kal nőtt** (Ainsworth, E. A. – Long, S. P. 2005, de Graaff, M. A. et al. 2006). A növekedés megfigyelhető a haszonnövények terméshozamában: **12-14%-os hozamnövekedés a búza, rizs és a szójabab esetén** (Ainsworth, E. A. 2008, Long, S. P. et al. 2006).

* Változások a növényi szövetek kémiai összetételében: **a nitrogénkoncentráció a szövetekben levél-tömegegységre vonatkoztatva 13%-kal csökkent** (Ainsworth, E. A. – Long, S. P. 2005). A tömegegységre jutó nem szerkezetépítő szénhidrátok mennyisége 30-40%-kal nő (Ainsworth, E. A. – Long, S. P. 2005, Ainsworth, E. A. 2008).

A fotoszintézis típusa is meghatározó az emelkedett CO^2^-re adott válaszreakciókban. A legtöbb növényfaj (85%) a C3 fotoszintézist használja, míg a többi fajban két fiziológiailag eltérő folyamat játszódik le: a C4 (a növényfajok 0,4%-a) vagy a CAM fotoszintézis (10%, pl. kaktusz, orchidea, ananász). Továbbá létezik a C3-C4 között átmenet. A C4-es növények közé tartoznak a trópusi és szubtrópusi fűfélék (pl. kukorica, cukornád, cirok, köles). C3-as növények, mint például a búza, a rizs, az árpa, a zab, a rozs, a gyapjú, a cukorrépa, a dohány, a szójabab stb., illetve a legtöbb fafaj.

További érdekesség, hogy léteznek szén-dioxid kompenzációs pontok, vagyis azon légköri CO^2^-koncentrációk, melyek esetén az adott növényfaj nettó fotoszintézise teljesen leáll. Magyarul a növény növekedése teljesen leáll! A bruttó fotoszintézis a teljes CO^2^-megkötés mértéke, de ebből légzéskor elvész egy rész, ezt levonva megkapjuk a nettó fotoszintézist. **A növények a C3 fotoszintézis alkalmazása esetén minimum 50-100 ppm-nyi, a C3-C4 átmenetnél még kevesebb szén-dioxidot igényelnek, végezetül a C4-es növények egészen a 0 ppm-ig életben maradnak** (Moore, R. et al. 1995).

A szén-dioxid biztonságos szintje legalább 100 ppm. Ha ez alá süllyed, veszélyzónába kerülünk, viszont szerencsére ennél 4-szer magasabb a légköri szén-dioxid koncentráció (400 ppm felett vagyunk valamivel). A jégkorszakok idején a jégfúrómag-vizsgálatok alapján a szén-dioxid koncentráció esetenként 160-180 ppm-re is lecsökkent! A jégbe zárt légbuborékokban mérték meg a szén-dioxid koncentrációt, ami hűen tükrözi az ezer, százezer évvel ezelőtti légköri viszonyokat. Az utóbbi évtizedekben az antarktiszi, az északi-sarki és a hawaii-i Mauna Loa Obszervatóriumban mért koncentrációk szinte megegyeznek, bizonyítva, hogy globálisan tökéletesen elkeveredik a légkörben a szén-dioxid, a háttérkoncentráció 400 ppm körüli.

Természetesen ez a földfelszín közelében nem igaz! Például erdők esetén jelentős a különbség a nappali és az éjszakai koncentrációk között, hiszen nappal a szén-dioxidot kivonja a növényzet a fotoszintézis során, míg éjszaka a respiráció során a növény cukrot éget el, amihez oxigén von ki a levegőből és szén-dioxidot bocsát ki. Különösen nagy lehet a napszakos ingás egy üvegházban, ahol a légáramlás korlátozott. Szélcsendes időben a közlekedés és az ipar által kibocsátott szén-dioxid sem keveredik el olyan gyorsan, ezáltal megemelve a helyi koncentrációt. Szeles időben viszont mindez fordított. A trópusokon az erdő- és avarégetések is jelentős időszakos szén-dioxid források.

A szén-dioxid a levegő nedvességtartalmával reakcióba lépve szénsavat képez, hozzájárulva az eső enyhén savas kémhatásához (pH értéke 5,5 körüli). A lehulló csapadék oldja a karbonátos kőzeteket, a mészkövet, a vízfolyásokon az oldott karbonátok a tengerekbe, óceánokba kerülnek vissza, ahol a tenger mélyén mészkő képződik évmilliók alatt. A tengerekben feldúsuló mész miatt az óceán átlagos PH értéke 8,1, kémhatása tehát lúgos. A tenger "savasodásáról" beszélni ostoba félelemkeltés. A korallok és az egyéb mészvázas élőlények olyan földtörténeti korban alakultak ki, amikor sokkal nagyobb volt a légköri szén-dioxid koncentráció és melegebb az óceán vize, és mégsem okozott problémát, ahogy mostanában sem - a Nagy-korallzátony Ausztrália keleti partjain köszöni szépen, jól van, a hisztérikus hírekkel ellentétben. Az 1998-as és a 2015-ös El Nino után, amikor lényegesen melegebb volt a vízhőmérséklet a térségben, rendesen regenerálódtak a kifehéredés után. A kifehéredés során a hőre érzékeny algák kilökődnek a korall állatkákról, amelyekkel szimbiózisban élnek A karbonát puffer egy nagyon szűk tartományban tartja az emberi vér pH-ját is (7,4 körül).

Évszakos ingadozást is mutat a szén-dioxid koncentráció: télen magasabb, nyáron alacsonyabb. Különösen a mérsékelt övben, ahol 4 évszak van. Az állandó

Számos kísérlet során bebizonyosodott, hogy egyes fajok pozitívan reagálnak az emelkedett CO2 koncentrációra, ha külön termesztik őket, viszont, ha kevert növényi közösségekben csökken a növekedésük, a vetélytárs növények növekedése fokozódik, amelyek kiszorítják (POORTER, H. – NAVAS, M. L. 2003). A monokultúrában termesztett gabonanövényeket ez a veszély nem fenyegeti. 
	A jelenlegi bizonyítékok azt mutatják, hogy a légköri szén-dioxid koncentráció növekedése jelentős hatással lehet a növények fiziológiájára és növekedésére. Megemelkedett CO2-szint mellett a legtöbb növényfaj magasabb fotoszintetikus rátát, gyorsabb növekedést, csökkent vízfelhasználást és csökkent nitrogén és fehérje szöveti koncentrációt mutat. A CO2 emelkedése nemcsak a mezőgazdasági termelés nagyságát, hanem a táplálék minőségét is valószínűleg befolyásolni fogja. Az emelkedett szén-dioxid hatásai nem egységesek; egyes fajok, különösen, melyek a fotoszintézis C4 variánsát alkalmazzák, gyengébb választ mutatnak (vagy nem is reagálnak a jelenlegihez képest emelkedett CO2-ra, ellentétben a C3-asokkal). A növekvő légköri CO2 koncentráció ennek következtében valószínűleg összetett hatásokat gyakorol a növényközösségek növekedésére és összetételére (TAUB, D. R. 2010).

A levélfelületi index (LAI) az elmúlt 26 évben általánosságban 0,0013/év ütemben emelkedett (Liu, S. et al. 2010). A legmagasabb emelkedő trend a középső és az északi magas (30° feletti) földrajzi szélességeken figyelhető meg (+0,0032/év). Kiemelkedően nőtt a LAI Európában, Szibériában, Indiában, Észak-Amerikában és Dél-Kanadában, a Szaharától délre (Száhel-övezet), Ausztrália délnyugati részén és a Kgalagadi-medencében (a dél-afrikai Kalahári-sivatagban); míg észrevehetően csökkent Délkelet-Ázsiában, Kína délkeleti részein, Közép-Afrikában (erdőirtások), Dél-Amerika középső és déli részein (szintén erdőirtások) és Észak-Amerika sarkvidéki területein („tundra-zöldülés”).

Részben az emelkedett légköri szén-dioxid-koncentrációnak köszönhető a levélfelület növelkedése, viszont a mérsékelt övben, illetve a magas földrajzi szélességeken nagyobb részt a hőmérséklet meghatározó. A felmelegedés hosszabb tenyészidőszakot, nagyobb növekedést eredményez. Példaként bemutatom a búza termesztésére alkalmas területeket Kanadában jelenleg, és 1- 2 °C-os hőmérsékletcsökkenés esetén (a jelenlegihez képest)

A következő ábrákon a BEST globális átlaghőmérséklet adatsort  a búza, a kukorica és a rizs globális terméshozamával (FAO)  hasonlítom össze 1960-2013 között.  Az ábrán hőmérsékleti anomáliák szerepelnek, melyek a választott (1951-1980) referenciaidőszaki átlagtól vett eltéréseket mutatják (1951-1980 hőmérsékleti átlaga 8,69±0,05 °C). A regresszióanalízis statisztikailag szignifikáns kapcsolatot mutat a hőmérséklet és a terméshozamok között (r2=0,71-0,73).

## Irodalom

AINSWORTH, E. A. – LONG, S. P. 2005: What have we learned from 15 years of free-air CO2 enrichment (FACE)? A meta-analytic review of the responses of photosynthesis, canopy properties and plant production to rising CO2. – New Phytologist 165. pp. 351-372.
AINSWORTH, E. A. – ROGERS, A. 2007: The response of photosynthesis and stomatal conductance to rising (CO2): mechanisms and environmental interactions.  – Plant, Cell and Environment 30. pp. 258-270.
AINSWORTH, E. A. 2008: Rice production in a changing climate: a meta-analysis of responses to elevated carbon dioxide and elevated ozone concentration. – Global Change Biology 14. pp. 1642-1650.
COOK, B. I. – PAU, S. 2013: A Global Assessment of Long-Term Greening and Browning. Trends in Pasture Lands Using the GIMMS LAI3g Dataset. – Remote Sensing 5. pp. 2492-2512. doi:10.3390/rs5052492 http://www.mdpi.com/2072-4292/5/5/2492/pdf
DE GRAAFF, M. A. – VAN GROENIGEN, K. J. et al. 2006: Interactions between plant growth and soil nutrient cycling under elevated CO2: a meta-analysis. – Global Change Biology 12. pp. 2077-2091.
DONOHUE, R. J. – RODERICK, M. L. – MCVICAR, T. R. – FARQUHAR, G. D. 2013: Impact of CO2 fertilization on maximum foliage cover across the globe’s warm, arid environments. – Geophysical Research Letters 40. 12. pp. 3031-3035. http://onlinelibrary.wiley.com/doi/10.1002/grl.50563/pdf
HÉJJAS I. 2013: Az élet megóvása és a környezetvédelem - Tények és hiedelmek. Czupi Kiadó, Nagykanizsa. 151 p. http://www.enpol2000.hu/index2.php?option=com_resource&task=show_file&id=2175
LEAKEY, A. D. B. – AINSWORTH, E. A. et al. 2009: Elevated CO2 effects on plant carbon, nitrogen, and water relations; six important lessons from FACE. – Journal of Experimental Botany 60. pp. 2859-2876.
LIU, S.  – LIU, R. – LIU, Y. 2010. Spatial and temporal variation of global LAI during 1981–2006. – Journal of Geographical Sciences 20 pp. 323-332.
LONG, S. P. – AINSWORTH, E. A. et al. 2006: Food for thought: Lower-than-expected crop yield stimulation with rising CO2 concentrations. – Science 312. pp. 1918-1921.
LOS, S. O. 2013: Analysis of trends in fused AVHRR and MODIS NDVI data for 1982–2006: Indication for a CO2 fertilization effect in global vegetation. Global Biogeochemical Cycles 27. pp. 318–330. doi:10.1002/gbc.20027 http://onlinelibrary.wiley.com/doi/10.1002/gbc.20027/pdf
MARSCHNER, H. 1995: Mineral Nutrition of Higher Plants, 2nd ed. Academic Press, London.
MOORE, R. – CLARK, W. D. – KINGSLEY, R. S. – VODOPICH, D. 1995: Botany. William C Brown Pub.
POORTER, H. – NAVAS, M. L. 2003: Plant growth and competition at elevated CO2: on winners, losers and functional groups. – New Phytologist 157. pp. 175-198.
TAUB, D. R. 2010: Effects of Rising Atmospheric Concentrations of Carbon Dioxide on Plants. – Nature Education Knowledge 3. 10. :21 http://www.nature.com/scitable/knowledge/library/effects-of-rising-atmospheric-concentrations-of-carbon-13254108


BEST hőmérsékleti adatsor: http://berkeleyearth.lbl.gov/auto/Global/Full_TAVG_complete.txt	
Enyhe telek Magyarországon. Kapanyél blog, 2012-02-16.
	http://kapanyel.blog.hu/2012/02/16/enyhe_telek_magyarorszagon?utm_source=ketrec&utm_medium=link&utm_content=2012_02_16&utm_campaign=index (letöltve: 2015-09-05)
FAO: http://faostat3.fao.org/download/Q/*/E
http://en.wikipedia.org/wiki/Free-air_concentration_enrichment (letöltve: 2015-09-03)
http://hyperphysics.phy-astr.gsu.edu/hbase/biology/imgbio/c3c4.gif (letöltve: 2015-09-04)
http://hyperphysics.phy-astr.gsu.edu/hbase/biology/phoc.html (letöltve: 2015-09-04)
http://inesap.org/node/11, http://www.nucleardarkness.org/warconsequences/reducedcanadianwheatgrowing/ (letöltve: 2015-09-04)
http://static.guim.co.uk/sys-images/Books/Pix/pictures/2010/3/10/1268222690808/Eggborough-power-station-001.jpg (fényképezte: MURDO MACLEOD), http://s0.geograph.org.uk/photos/34/90/349053_a5a91788.jpg (letöltve: 2014-03-26) 
http://www.revisescience.co.uk/2011/images/0911photosynthesisequation.gif (letöltve: 2015-09-04)
https://hu.wikipedia.org/wiki/Mőcsényi_Mihály (letöltve: 2015-08-16)
https://www.youtube.com/watch?v=ZLscfVwVyo8 (letöltve: 2015-08-16)



