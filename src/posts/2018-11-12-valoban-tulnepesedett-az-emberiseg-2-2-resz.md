---
title: Valóban túlnépesedett az emberiség? 2. rész
date: '2018-11-13'
excerpt: >-
  A cikksorozatban a világnépesség jövőbeli alakulásának prognózisait, a
  túlnépesedés kérdéseit járom körbe. Különösképpen Thomas Malthus elméletére
  térek ki, mely szerint az élelemtermelés nem tud lépést tartani a népesség
  növekedésével, ami katasztrófához vezet. Az adatok viszont teljes egészében
  cáfolják, hogy mindez így lenne. A Föld nem túlnépesedett.
coverImage: /assets/images/articles/tulnepesedes.jpg
comments: true
topic: túlnépesedés
---
A cikksorozat első részét [itt érhetitek el.](https://www.gulacsiandras.blog/2018/11/10/valoban-tulnepesedett-az-emberiseg-1-2-resz)


## A világnépesség előrejelzései

Elsőként megvizsgáltam a világnépesség számának az előrejelzések szerinti lehetséges jövőbeli alakulását. Az ENSZ Gazdasági és Társadalmi Ügyek Osztályának Népesedési Csoportjának (UN DESA) két előrejelzése is rendelkezésre áll 2004-ből és a felülvizsgált 2017-es jelentés.

A Föld népességszáma 7,6 milliárd fő (2017). Ennek 60%-a Ázsiában (4,5 milliárd fő), 17%-a Afrikában (1,3 milliárd fő), 10% Európában (742 millió fő), 9% Latin-Amerikában és a Karibi-térségben (646 millió fő) és a fennmaradó 6% Észak-Amerikában (361 millió fő) és Óceániában (41 millió fő) él.

Elég jelentős különbség van a becslések között: még a demográfusok sem tudják biztosan a világnépesség tetőzésének időpontját. 2004-ben a kutatócsoport még úgy vélte, hogy a világnépesség, miután eléri a 8,9 milliárd főt 2050-ben, lassabb ütemben fog tovább emelkedni egészen 2075-ig, amikor is 9,22 milliárd főnél fog tetőzni az emberiség létszáma a közepes forgatókönyv szerint. 2175-re kicsit lejjebb csúszik 8,43 milliárd főre, és ezután fokozatosan 8,97 milliárd főre fog emelkedni a népességszám. (1-2. ábra) (UN DESA 2004).

Ezzel szemben, a 2017-es tanulmány azt prognosztizálja, hogy 2030-ra 8,6 milliárdra, 2050-re 9,8 milliárdra, míg 2100-ra 11,2 milliárdra emelkedik a világnépesség. Tehát az újabb előrejelzés nagyobb növekedési ütemet feltételez és a tetőzés időpontja is későbbre tolódott (1-2. ábra) (UN DESA 2017). Ebből világosan látszik, hogy nagyon bizonytalanok ezek a jóslatok: az újabb adatokra már lényegesen különböző eredményeket kapunk, ami arra utal, hogy a demográfusok még nem tudnak eleget a népesedési folyamatok mozgatórugóiról.

![1. ábra: A világ népességszámának előrejelzése 2100-ig (UN DESA 2017), illetve 2300-ig (UN DESA 2004). A történeti adatok (1960-2015) forrása a Világbank. Az UN DESA (United Nations Department of Economic and Social Affairs Population Division) az ENSZ Gazdasági és Társadalmi Ügyek Osztályának Népesedési Csoportja. Az ő modelljeiket ábrázoltam. A 2004-es jelentés 2300-ig vizsgálta a népesség lehetséges jövőbeli alakulását. A 2017-es, legújabb eredmények nagyobb ütemű növekedést mutatnak. A piros szaggatott vonalak a 95%-os bizonyossági tartományt (Cl) jelölik, ami az alkalmazott modellek bizonytalanságát fejezi ki, tehát a várható értékek 95%-os valószínűséggel az alsó és a felső határ által kijelölt tartományba esnek. A kékkel jelölt vonal a medián (a sorba rendezett értékek közül a középső érték).](/assets/images/population2017.jpg)

![2. ábra: Az UN DESA (2004, 2017) előrejelzésekre logisztikus görbéket illesztettem. A demográfiai átmenet modelljét (később) jobban leköveti a logisztikus növekedés Vermhulst-féle modellje (szigmoid görbe). Nem kérdés, hogy a népességnövekedés a jövőben meg fog állni.](/assets/images/population2017_2.jpg)

Mindössze 27% esélyt adnak arra, hogy valamivel 2100 előtt stabilizálódni fog a népesség, esetleg elkezd utána csökkenni. Ázsia népessége feltételezhetően 2050-ben fog tetőzni, utána csökkenésnek indul (2100-ban lesz 4,8 milliárd, vagyis alig több, mint ma). Afrika növekedése lesz a legnagyobb mértékű: 2100-ra akár 4,5 milliárdan is lehetnek (jelenleg 1,3 milliárd fő körül vannak). Európa lakossága 2100-ra a mai 742 millióról 653 millióra csökkenhet. A Karibi-térség, Észak-Amerika lakossága enyhe növekedést fog mutatni a feltételezések szerint. Óceánia lakossága 41-ről 72 millióra emelkedhet (75%-os növekedés). Magyarország népessége 6,4 millióra csökkenhet 2100-ig.

Láthatjuk tehát, hogy a Föld népességszáma nem fog a „végtelenségig” emelkedni és talán az évszázad végére elméletileg stabilizálódni fog 11 milliárd fő körül. De nem vennék rá mérget, hogy így lesz. Lehet, hogy több.

## A „túlnépesedés” igazi mérőszáma a népsűrűség

A népsűrűség sokkal értelmesebb mérőszáma a „túlnépesedésnek”. A legtöbb ember a tengerpart mentén, a deltákon, a folyók árterén, síkságokon él. Ami az összes szárazföld 5%-át teszi ki. Hasonítsuk össze a világ második legnagyobb területű országát Kanadát (9,98 millió km^2^), ahol az össznépesség száma 2013-ban 35,1 millió volt, Kalifornia államával (424 ezer km^2^), ahol a 2010-es adatok szerint 37,3 millió ember él! Kanada nagy része gyakorlatilag lakatlan.

Egyesek úgy világítják meg a népsűrűség globális jelentéktelenségét, hogy elméletben belezsúfolnak mindenkit Texas állam területébe. Texas területe felkerekítve 700 ezer km^2^. Tehát 7,5 milliárd embert, ha belezsúfolunk az államba, akkor egy km^2^-re nagyjából 10 ezer 700 ember jutna. Az más kérdés, hogy nem tudnának egymás hegyén hátán megélni ennyien. Ilyen magas népsűrűség csak a megalopoliszokban, a 10 milliónál népesebb óriásvárosokban figyelhető meg: például az indiai Mumbay (Bombay) tengerparti kikötővárosában a népsűrűséget 28 és fél ezer fő/km^2^-re becsülik! A legnagyobb mégis a Fülöp-szigeteki Manilában, ahol 43 ezer ember él zsúfolódik össze egy km^2^-en. Mekkora nyomor! Ezzel szemben Szingapúr a világ egyik legélhetőbb országa (egy városállam egy szigeten), annak ellenére, hogy a népsűrűsége 7 és fél ezer fő/km²^! De ezek nagyon szélsőséges példák.

Kanada népsűrűsége 3,2 fő/km^2^, az USA-é 35 fő/km^2^, Magyarországé 106 fő/km^2^, tehát jóval sűrűbben lakott. De nézzük még meg 182 milliós Nigériát, ahol a népsűrűség 200 fő/km^2^, vagyis durván kétszerese a magyarországinak, és mégis több mint 18-szor annyian élnek ott. Nem sokkal „túlnépesedettebb”, mint hazánk. Más afrikai országok viszont szinte „üresek”, lakatlanok. Ilyen például Angola, ahol a 2013-as adatok szerint 21 millióan élnek (utánanéztem: ma már 30 millióan). Az ország területe 1 és ¼ millió km^2^, így a népsűrűség mindössze 24 fő/km²^!  Természetesen a legtöbb ember a part menti nagyobb városokban koncentrálódik. A Föld tekintélyes része lakatlan. A világtérképen látszik, hogy a Földön a legmagasabb népsűrűség Dél-Kelet-Ázsiában, illetve Európában koncentrálódik – a Föld többi részén általában sokkal alacsonyabb a népsűrűség (3. ábra).

![3. ábra: A Föld országainak népsűrűsége](/assets/images/nepsuruseg.jpg)

## A demográfiai átmenet modellje

A médiában és az ökológusoktól állandóan azt hallani, hogy a népesség exponenciálisan növekszik. Nos, ez abszolút nem igaz! A népesség alakulása logisztikus görbét mutat ([Pierre-Francois Verhulst növekedési modellje](https://en.wikipedia.org/wiki/Pierre_Fran%C3%A7ois_Verhulst)). A logisztikus görbe úgy néz ki, hogy eleinte lassan emelkedik, majd van egy robbanásszerű, gyorsan felívelő része, majd a végén megint ellaposodik. Nos az országok népessége időben egy ilyen görbét rajzol ki.

A demográfiai átmenet modellje írja le a népesség időbeli változását. Maga az elképzelés nem új: 1929-ben az amerikai szociológus, Warren S. Thompson kezdte el a megfigyelt változásokat értelmezni, vagyis az átmeneteket az iparosodott társadalmak születési és halálozási arányszámai között (1000 főre eső születések, illetve halálozások száma) az utóbbi több mint 200 évben. A modell általános és a legtöbb ország népesedésére érvényes. A 4. ábrán látható fekete görbe jelzi a népességszám változását: ez egy logisztikus görbe.

![4. ábra: A demográfiai átmenet modellje. A fekete görbe a népességszámot, a vörös a halálozási, míg a kék görbe a születési arányszámot jelöli (1000 főre viszonyítva)](/assets/images/demografiai_atmenet.gif)

A demográfiai átmenet modell lényeg a következő (Keith Montgomery 2000 alapján módosítva):

### Első szakasz (pre-modern):

A születési és halálozási arányok egyensúlya jellemzi. Mindkettő magas volt: 30-50 fő 1000 főre viszonyítva. A XVIII. század végéig ez minden országra igaz volt, amikor Nyugat-Európában ez az egyensúly felbomlott. A neolitikus forradalomtól, a mezőgazdaság megjelenésétől számítva a népesség roppantul lassan emelkedett: 1000-5000 évek alatt kétszereződött meg a népesség. A magas halálozási arány oka:

* A betegségek megelőzésével és gyógyításával kapcsolatos ismeretek hiánya és az éhínségek a rossz időkben.

* Gyakran pusztítottak járványok (influenza skarlátláz, pestis).

* Napi szinten viszont a tiszta ivóvíz, a nem megfelelő szennyvízelvezetés, a rossz élelmiszer higiénia egy olyan rossz környezetet biztosított, ahol a gyerekeknek csak egy kis része maradt életben.

* A vízen és az élelmiszereken keresztül terjedő betegségek (kolera, tífusz, vérhas, tüdőgyulladás, himlő, diftéria/torokgyík, tuberkulózis, szamárköhögés) gyakran öltek. A fejlett világban ezek már szinte teljesen visszaszorultak. Persze, ha az oltásellenesek sikerrel járnak, akkor újra visszatérhetnek.

* A magas csecsemő- és gyerekhalálozás miatt sok születő gyerekre volt szükség.


### Második szakasz (urbanizálódó/iparosodó):

A népességszám drasztikusan megemelkedik a halálozási arányok lecsökkenésével, míg a születési arányok továbbra is magasak maradtak vagy kicsit emelkedtek. Tehát kinyílt az olló a halálozások és a születések között. **„Népességrobbanás” következik be.** Két oka volt a halálozások csökkenésének:

* Az élelmiszerellátottság javult: magasabb terméshozamok a mezőgazdasági gyakorlatok javulásának következtében (vetésforgó, szelekciós nemesítés, vetéstechnika) és a burgonya és a kukorica behurcolása Amerikából.

* A közegészségügy jelentős fejlődést mutatott, ami csökkentette a halálozást (különösen a gyerekkorban): tiszta ivóvíz, szennyvízcsatornák, élelmiszerek tisztább kezelése, a személyes higiénia javulása. Mindez a betegségek okaival kapcsolatos tudományos ismeretek bővülésének a számlájára írható. Arra is rájöttek, hogy a skorbut elkerülhető, különösen a hajósok esetén, ha rendszeresen fogyasztanak savanyúságot és gyümölcsöt. Nyilván a C-vitamin létezéséről nem tudtak. A levegőben terjedő betegségek még pusztítottak, mint a tuberkulózis (TBC).

* A nők írni-olvasni tudásának növelése és a közegészségügyi programok a XIX. század végén és a XX. század elején ebben fontos szerepet játszottak.

Ebben a szakaszban vannak most Fekete-Afrika, Ázsia és Latin-Amerika legszegényebb országai: Angola, Burundi, Niger, Kongói Demokratikus Köztársaság, Burkina Faso, Benin, Ruanda, Madagaszkár, Omán, Afganisztán, Jemen, Laosz, Jordánia, Paraguay, Guatemala, Honduras, Haiti stb.

### Harmadik szakasz (érett iparosodott):

A népesség elkezd stabilizálódni a születési arányszám csökkenésével. Még mindig emelkedik a népesség, de már lassuló ütemben. A fejlett országokban ez az átmenet a XIX. század végén kezdődött. Okok (némelyik spekulatív):

* A rurális, vidéki területeken a szülők észrevették, hogy nincs már szükség annyi gyerekre, hogy biztosítsák maguknak a kényelmes öreg kort, hogy legyenek, akik ellássák őket, besegítsenek a munkába a földeken. Ahogy látták a gyerekkori halandóságot csökkenni, úgy egyre biztosabbak lettek benne, hogy kevesebb gyerek is elég lesz.

* A növekvő urbanizáció megváltoztatta a vidéki társadalomban a termékenységhez és a gyerekekhez kapcsolódó hagyományos értékeket. A városi élet megemelte a gyerekek eltartási költségeit az atomizált családokban (az oktatási rendeletek és a gyerekmunka rendeletek az 1800-as évek végén a függőség növekedését eredményezték). Az emberek egyszerre elkezdtek ésszerűbben gondolkodni, hogy mennyi gyereket kívánnak, mennyi szükséges. Amint a hagyományos gondolkodásmódot megtörték, a születésszám zuhanása felgyorsult.

* A nők növekvő arányú írni-olvasni tudása és a munkapiacon való megjelenése lejjebb vitte a gyerekszülés és anyaság kritika nélküli elfogadását mint a nők státuszának mércéjét. (Nyilván a világ legfontosabb hivatása, munkája, gyerek világra hozása és felnevelése egy megvetendő és gyűlölni való szar a férfi- és nőgyűlölő feministák szemében.) A családban egyre nagyobb befolyásuk lett a nőknek a terhességgel kapcsolatos döntésekben. (És ezért ki fogunk halni.)

* A fogamzásgátló technikák széles körű elterjedése csak a XX. század második felében történt, tehát a születések csökkenésében alig volt/van szerepe. A termékenység (egy szülőképes korú nőre eső gyerekek száma) csökkenését az értékrendben bekövetkező változás, mintsem a fogamzásgátlás elérhetősége vagy annak használatának ismerete eredményezte.

Ebben a szakaszban vannak ma a népességrobbanáson már túljutott arab, ázsiai és latin-amerikai országok: Marokkó, Algéria, Tunézia, India, Indonézia, Kína, Brazília, Kolumbia, Argentína, Mexikó stb.

### Negyedik szakasz (iparosítás utáni):

Újra egyensúlyba kerül a népesség. A születések és a halálozások alacsony szinten állandósulnak. A népesség öregedő korszerkezetet mutat.

Ezek az országok tartoznak ide: USA, Kanada, Ausztrália, Új-Zéland, Franciaország, Belgium, Hollandia, Nagy-Britannia, Svájc, Svédország és a Koreai Köztársaság
 (Dél-Korea).

Földünk számos, főként európai országában a születések száma úgy lecsökkent, hogy a népesség fogyásnak indult: Olaszország, Németország, Lengyelország, Horvátország, Csehország, Magyarország, Szlovénia, Oroszország, Bulgária, Észtország, Ukrajna, Japán stb. esetén.

Azt nem tudni, hogy lehetséges-e a megújulás, hogy vissza tudjuk fordítani a kihalásunkat, meg tudjuk-e menteni a kultúránkat és a fejlett civilizációt, melyet nagyszerű eleink építettek fel, különben hiába hozták meg kemény munkával azt a hatalmas áldozatot, hogy nekünk jobb életünk legyen, mint nekik volt, amiről ők csak álmodhattak. Itt állok és semmi lehetőséget nem látok a pusztulás elkerülésére. Ide vezetett a nagy demokrácia, ahol a buta többség úgy döntött, hogy kihal. Lehet, hogy visszafordíthatatlan a társadalom károsodása. Európa lehull a porba, mint a Római Birodalom.


## Az antihumanisták hogyan szeretnék legyőzni a „túlnépesedést”?

Nézzük meg milyen megoldásokat javasolnak az antihumanisták a túlnépesedés megfékezésére! Bár Paul Ehrlich és John Holdren (Obama volt elnök Tudományért és Technológiáért Felelős Tanácsadója volt) összes jóslata teljesen tévesnek bizonyult, azonban ez nem akadályozza meg a szélsőségeseket abban, hogy ne lássák az emberek feletti totális uralom szükségét. Egyesek úgy gondolják, hogy bizonyos embereknek nem szabadna létezni, az emberiség létszámát pedig le kell csökkenteni a kívánatos szintre.

### John Holdren

Holdren az Ehrlich házaspárral együtt írt könyvében, ami az *»Ecoscience: Population, Resources, Environment«* (Ökotudomány: Népesség, Erőforrások, Környezet) címet viseli és 1977-ben adták ki, számos javaslatot, elképzelést vázol fel, ami a népességrobbanást megállítaná, ahogy részletezi [a javaslatainak listájában](http://zombietime.com/john_holdren/):

* *A nőket rá kell kényszeríteni a terhességük megszakítására, akár szeretnék, akár nem.*

* *Kényszersterilizáció azon anyáknak, akik túl vannak már a második vagy harmadik gyereken. Természetesen ez az apákra is vonatkozna.*

* *A népesség széles körű sterilizálása érdekében az ivóvízbe és ételeibe szándékosan meddőséget okozó gyógyszereket kell tenni.* [Nyilvánvalóan ez az embertelen javaslat kivitelezhetetlen. Már az elképzelésnek megoldásként való felmerülése is visszataszító.]

* *A gyereküket egyedül nevelő anyáktól és a tinédzser korú anyáktól az akaratuk ellenére el kell venni a gyereküket és más pároknak adni, hogy azok neveljék fel helyettük.*

* *A „társadalmi elfajzáshoz hozzájáruló (értsd nemkívánatos)” személyeket „törvényileg rá lehetne kényszeríteni, hogy reprodukciós felelősséget vállaljanak” – más szavakkal, ne legyen gyerekük vagy sterilizálják őket.*

* *Egy nemzetek feletti „Planetáris Rezsim” szükségeltetik a globális gazdaság ellenőrzésére, valamint hogy a legapróbb részletekbe menően megszabja az amerikaiak életét – egy nemzetközi fegyveres rendfenntartó erőn keresztül.*

A hisztérikusok számára kulcsfontosságú egy olyan mechanizmus keresése, amely megkerüli a drákói, totalitárius ellenőrzéssel szembeni közösségi ellenállást, különösképpen az USA-ában, annak alkotmányos garanciáival együtt. Holdren egy módszert javasolt az Alkotmány megkerülésére az Alkotmányon keresztül. Ezt írta:

> „Valóban, azt a következtetést vontuk le, hogy a népességkontroll törvényeket, beleértve azon törvényeket, melyek kényszerabortuszt írnak elő, fenn lehetne tartani a jelenlegi Alkotmány alatt, ha a népesedési válság elegendően súlyos lesz ahhoz, hogy veszélyeztesse a társadalmat.”

Ez így hitelesnek, törvényesnek és elfogadhatónak hangzik, amíg észre nem veszed, hogy a hatalmat átadja másnak. Ki határozza meg, hogy a válság mikortól számítva olyan súlyos, hogy a társadalomra veszélyt jelent?

Holdren-ék Ökotudomány című könyve egy Harrison Brown (1917-1986, amerikai nukleáris kémikus, geofizikus), idézettel kezdődik, ami Brown 1954-es, a *»The Challenge of Men's Future«* (Az ember kihívásai a jövőben) címet viselő, túlnépesedésről és az emberi nem elfajzásáról szóló könyvéből származik. (Brown egy széles körű eugenika program létrehozásának volt a híve, hogy „az emberi nem elfajzását” a „gyengeelméjűek” kényszersterilizálásával elkerüljük.) Ez egyáltalán nem véletlen, ugyanis Holdren-nek nagy példaképe a néhai Harrison Brown. Olyannyira nagyra tartotta a fizikust, hogy 1986-ban társszerzője volt [egy esszés kötetnek Harrison Brown tiszteletére](http://zombietime.com/john_holdren_and_harrison_brown/), amiben elismerését és helyeslését fejezte ki Brown elképzelései iránt.

Néhány hosszabb idézet talán jobban rávilágít Brown bomlott elméjére:

> „Lehet-e valamit tenni az emberi faj hosszú távú degenerációjának megelőzésére? Sajnos jelen pillanatban nem kevesebbet, mint megakadályozni a szaporodást azon személyek között, akik a társadalomra nézve egyértelműen veszélyes, szembeötlő hiányosságokat mutatnak, amelyek köztudottan örökletes természetűek. **Ennél fogva sterilizálhatnánk vagy más módon tántoríthatnánk el a gyengeelméjűeket a párosodástól.**{.red} Még tovább mehetnénk és megpróbálhatnánk módszeresen eltávolítani őket a társadalomból azáltal, hogy eltiltanánk a szaporodástól azokat, akik fizikai hiányosságok, mint például veleszületett süketség, butaság, vakság vagy a végtagok hiánya, súlyos örökletes formáitól szenvednek.”

> „Legelőször, az emberek lebeszélhetik az alkalmatlan személyeket a szaporodásról. Másodjára, azokat az embereket, akiket alkalmasnak ítéltek a fizikai és mentális tesztelés és az ősei előéletének vizsgálata alapján, bátoríthatják a szaporodásra.”

> „Habár kétségkívül léteznek számos egyéni eltérések, úgy tűnik, hogy **a gyengeelméjűek, az idióták, a buták, a visszamaradottak és az átlag alatti egyedek a társadalmunkban jelen pillanatban túlszaporodják a felsőbbrendűeket.**{.red} (...) Egy széleskörű eugenikai programot kellene létrehozni, amely azon politikai irányelvek létrehozását célozná, ami bátorítaná a rátermett és egészséges személyeket, hogy több utódot vállaljanak és eltántorítsák az arra alkalmatlanokat a túlzott mértékű szaporodástól.”


> „Az életre nehezedő általános nyomás hajlamos azon személyeket előnyben részesíteni, akik képesek a városi és a gyári élethez alkalmazkodni. A munkacsoportok között, a kiválasztó hatások azok számára kedveznek, akik képesek csoportokban dolgozni, és akik az utasításokat aprólékos gonddal végre tudják hajtani.”

> **„A precíz népességkontrollt soha sem lehet összeegyeztethetővé tenni egy szabad társadalom elképzelésével (...) Az emberek egy szuperfaja**{.red} vagy az Istenek egy bizottsága kell, hogy objektíven tanulmányozzon minket és ésszerű (magatartás)mintát tervezzen.”

> „Először is, az bőségesen nyilvánvaló, hogy **a népességstabilizáció és egy teljesen független, szuverén államokból álló világ egymással összeférhetetlen.**{.red} A népességet nem lehet stabilizálni megállapodásokkal annál jobban, mint amennyire a fegyverzet színvonalát megegyezéssel állandósítani lehet. És, mint az utóbbi esetben, egy világhatóság szükségeltetik, melynek hatalmában áll, meghatározott területeken, közvetlenül az egyénekre alkalmazandó törvényeket hozni, értelmezni és érvényre juttatni. Valóban, a népességstabilizáció egyike a kettő fő problémának [a másik a független államok megléte], amivel egy világkormánynak szükségszerűen foglalkoznia kell.”

### Paul Ehrlich

A New York Times napilapban 2014-ben jelent meg egy interjú Ehrlich-hel. Évtizedek múltán azt gondolnánk, hogy beismeri a tévedését. Épp ellenkezőleg:

>„A jóslatok nem feltétlenül következnek be. A kritikusok előjönnek, és megnézik ezeket a kis történeteket, amelyek nem fognak bekövetkezni. [Akkor mégis minek írtad bele a könyvedbe ezeket, ha tudod, hogy nem következnek be?] És amikor nem következtek be, azt mondják, hogy Ehrlich tévedett”

– nyilatkozta a mindenben tévedő, antihumanista ökológus. Tovább folytatva az interjút,

>„Mostanában kritikával illettek, mert évekkel ezelőtt azt állítottam, fogadnék arra, hogy Nagy-Britannia 2000-ben nem fog létezni. Nos, Nagy-Britannia valóban létezett 2000-ben, de ez csupán 14 éve volt. **A dolgok egyike, amit az emberek nem értenek, hogy egy ökológus számára az időzítés nagyon, de nagyon különbözik az átlagemberétől**{.red}.”

Ezt is kijelentette:

>„Az elképzelés, hogy a nők annyi gyereket vállaljanak, amennyit csak akarnak, számomra pontosan ugyanolyan elgondolás, mintha **mindenki annyi szemetet dobhat a szomszéd udvarába, amennyit csak akar**{.red}.”

Azt nem tudom eldönteni, hogy ez csak a fejlődő országokban születő gyerekekre érti, vagy esetleg a saját lányára is érvényes?

## Végszó

Az antihumanista értelmiségiek mindig előhozakodnak a „nagyszerű tervükkel”, hogy le kell csökkenteni a világnépességet az általuk kívánatos fenntartható szintre. Nyilván ők szabnák meg, hogy szerintük mi lenne az „optimális” szint és ugyanúgy megmondanák, hogy kik az „alacsonyabb rendűek”, a „haszontalan evők”, akiktől meg kell szabadulni, hogy megmentsék az emberiséget a „túlnépesedés veszélyeitől”. Régen attól rettegtek ezek az értelmiségiek, hogy az gyengeelméjűek és fogyatékosok túlszaporodják a társadalom felsőbbrendű tagjait, éppen ezért kényszersterilizációnak kell alávetni ezeket az egyedeket, hogy ne szaporodjanak, és ezáltal az emberi nem elfajzását elkerüljük.

A Föld el képes tartani még sok milliárddal több embert. Nem lesz ökológiai összeomlás. Az ökológusoknak fogalma sincsen a gazdaságról, sem pedig a demográfiáról. Ha tanulmányozták volna a demográfiai átmenet modelljét, ha tudnák, hogy az iparosodás és a gazdaság fejlődése megállítja a népszaporulatot, akkor nem terjesztenék az áltudományos ostobaságaikat a túlnépesedésről. Nem a népességnövekedés a probléma, hanem a gazdasági fejletlenség.

## Irodalom

1. Ball, T. (2014): [Overpopulation: The Fallacy Behind The Fallacy Of Global Warming](https://wattsupwiththat.com/2014/01/05/overpopulation-the-fallacy-behind-the-fallacy-of-global-warming/)

2. Ball, T. (2015): [Opinion: CO2 is the Demon Because Malthus and Ehrlich Were Wrong About Overpopulation](https://wattsupwiththat.com/2015/04/26/opinion-co2-is-the-demon-because-malthus-and-ehrlich-were-wrong-about-overpopulation/)

3. Brown, H. (1954): The Challenge Of Man's Future. The Viking Press, New York. 290 p.

4. Ehrlich, P. R. – Ehrlich, A. H. – Holdren, J. P. (1977): [Ecoscience: Population, Resources, Environment.](https://ia902705.us.archive.org/23/items/Ecoscience_17/JohnHoldren-Ecoscience.pdf) W.H. Freeman & Co. pp. 786-788, 837-838, 917, 942-943. (*A letöltendő fájl mérete 239 MB!!*)

5. Montgomery, K. (2000): [The Demographic Transition.](http://pages.uwc.edu/keith.montgomery/Demotrans/demtran.htm) University of Wisconsin-Marathon County

6. Smith, K. R. – Fesharaki, F. – Holdren, J. P. (1986): [Earth and the human future : essays in honor of Harrison Brown.](http://www.worldcat.org/search?q=no:012370755) Westview Press, Boulder. 258 p.

7. Thompson, W. S. (1929): Population. – American Journal of Sociology 34(6), pp. 959-975.


* United Nations, Department of Economic and Social Affairs, Population Division (2004): [World Population to 2300.](http://www.un.org/esa/population/publications/longrange2/WorldPop2300final.pdf) Annex Table 1. pp. 179.

* United Nations, Department of Economic and Social Affairs, Population Division (2017). [Probabilistic Population Projections based on the World Population Prospects: The 2017 Revision. Population Division, DESA.](http://esa.un.org/unpd/wpp/)

* [Világbank - Népességnövekedés üteme %-ban](http://data.worldbank.org/indicator/SP.DYN.TFRT.IN)

* [Világbank - Termékenységi arányszám](http://data.worldbank.org/indicator/SP.DYN.TFRT.IN)


## Melléklet


![A népességnövekedés üteme a Föld egyes országaiban, 1980-2010 (a Világbank adatai)](/assets/images/nepessegnovekedes.jpg)

![Az egy nőre jutó átlagos gyerekszám a Föld egyes országaiban, 1980-2010 (a Világbank adatai)](/assets/images/termekenyseg.jpg)
