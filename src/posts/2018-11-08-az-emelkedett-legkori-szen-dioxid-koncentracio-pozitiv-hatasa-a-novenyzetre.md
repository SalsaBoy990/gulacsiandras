---
title: Az emelkedett légköri szén-dioxid-koncentráció pozitív hatása a növényzetre
date: '2018-11-08'
excerpt: >-
  A légköri szén-dioxid-koncentráció növekedése hatással lehet a növények
  fiziológiájára és növekedésére. Megemelkedett szén-dioxid-szint mellett a
  legtöbb növényfaj gyorsabban fotoszintetizál, gyorsabb növekedést, csökkent
  vízfelhasználást és csökkent nitrogén és fehérje szöveti koncentrációt mutat.
  A szén-dioxid-koncentráció emelkedése nemcsak a mezőgazdasági termelés
  nagyságát, hanem a táplálék minőségét is valószínűleg befolyásolni fogja.
coverImage: gabona.jpg
comments: true
topic: szén-dioxid
---
*A tanulmányom*

Az alábbi részletek [Dr. Mőcsényi Mihály (1919–2017)](https://hu.wikipedia.org/wiki/Mőcsényi_Mihály) kertészmérnök [előadásából](https://www.youtube.com/watch?v=ZLscfVwVyo8) származnak.  Mőcsényi Mihály Kossuth-, Széchenyi- és Sir Geoffrey Jellicoe-díjas magyar kertészmérnök, tájépítész, egyetemi tanár, a tájrendezés magyarországi oktatásának megalapozója, az önálló Tájépítészeti Kar (Corvinus Egyetem) létrehozója. 1991 és 1993 között a Kertészeti Egyetem (ma Corvinus) rektora volt. 1976–1986 között a Tájépítészek Nemzetközi Szövetsége (IFLA) alelnöke, majd 1986–1990 között elnöke, e tisztségében világkongresszusok szervezője, vezetője, előadója volt.

> „Malthus a XVIII. század végén azt mondta, hogy ki fog halni az emberiség, mert az élelemtermelés számtani, míg az emberiség növekedése mértani haladvány szerint fog nőni. Nagyot tévedett! Nem számolhatott azzal, hogy **az ipari forradalom azzal, hogy a fosszilis energiákat felszabadítva egyre növekvő mértékben szaporítja a légkör CO~2~-tartalmát, hihetetlen mértékű termésnövekedés fog alakulni.**{.red}”

Annyit hozzátennék, hogy a szén-dioxid koncentráció emelkedése mellett, ebben a terméshozam-növekedésben a műtrágyák és a növényvédő szerek és a nagyobb hozamú fajták kinemesítése, valamint a mezőgazdaság gépesítése döntő szerepet játszott. Így teljes a kép.

> „A szén-dioxid növényi táplálék, légtrágya. **A növények szárazanyag-tartalmának 1%-a kerül a talajból a növényzetbe. A tápanyagok zömét (99%-át) a levegőből veszi fel a vegetáció.**{.red} Az asszimilált szárazanyag tartalom 99%-ából 50% a szén, 45% a hidrogén, 0,5-1% szervetlen anyag (P, K, Na), a többi oxigén. A növények a táplálékot vízben oldottan veszik fel, továbbá azért is van szükségük H~2~O-ra, hogy a testhőmérsékletüket optimális szinten tartsák. 20-25 °C-nál a legtermelékenyebbek. A C3-as típusú növényekhez képest a C4-esek lényegesen magasabb hőmérsékleten fotoszintetizálnak és produktivitásuk is magasabb. Az első fotoszintézis folyamatban 4 szénatomot kötnek meg.”

> „1 m^2^-nyi földfelületen élő növényzet, ami a levélfelületet tekintve általában 5-szöröse vagy több az alapterületnek (levélfelületi index), 1 óra alatt 25 légköbméter levegő szén-dioxidját az utolsó molekuláig elhasználja! A karbon korszak óriáspáfrányai a lényegesen nagyobb légköri CO~2~-koncentráció lehetőségét hasznosították, sokkal produktívabbak voltak [a hatalmas karbon kori kőszéntelepek megléte is bizonyítja a fokozott biomassza termelést], viszont a CO~2~-koncentráció csökkenésével nagy részük kipusztulhatott. **Amennyiben nem volna a légkörnek CO~2~-utánpótlása (bomlás, fosszilis tüzelőanyagok égetése), 35 év alatt a levegő összes szén-dioxid-tartalma elfogyna!**{.red}”

> „**A második világháborút megelőzően egy hektárnyi mezőgazdasági területen átlagosan 14 mázsa búza, 20-22 mázsa kukorica termett. Napjainkban, ha a csapadékmennyiség kielégítő, 80-100 mázsa búza, illetve 120-150 mázsa kukorica terem egy hektáron. Az 50 évvel ezelőtti 6-7-szerese.**{.red}”
 
A növények anyagcseréjében (metabolizmusában) központi szerepet játszik a CO~2~. Fotoszintetizáló organizmusok a légköri CO~2~-t a szén kémiai redukciójával veszik fel. Ezzel nyerik a kémiai energiát életműködésük fenntartásához és saját szerves szervezetük felépítéséhez szükséges szerves molekulákat. A szerves molekulákba fotoszintézisen keresztül asszimilált szén, hidrogén és oxigén egy tipikus növény teljes szárazanyag-tartalmának 96 %-át teszi ki (Marschner, H. 1995).

Az emelkedett CO~2~-koncentráció vegetációra gyakorolt hatását úgy szokás vizsgálni, hogy a CO~2~ a mostani és a jövőbeli, megemelkedett légköri koncentrációjánál, általában üvegházakban vagy kamrákban termesztett növények növekedését hasonlítják össze, eltéréseket után kutatva. Viszont a valóságnak jobban megfelelnek a szabad levegőn végzett szén-dioxid dúsítási technikákkal ([Free-Air Carbon Dioxide Enrichment](http://en.wikipedia.org/wiki/Free-air_concentration_enrichment), FACE) végzett kutatások, melyek során vízszintes vagy függőleges csövekkel vesznek körül egy kísérleti parcellát, amik szén-dioxidban dúsított levegőt áramoltatnak a növények közé. A CO~2~-koncentrációt szenzorokkal mérik, és visszajeleznek a számítógépnek, ami a csövekben áramló CO~2~ áramlását szabályozza. Az 1. képen körkörös kialakítású kísérleti parcellák láthatók.

![1. kép: FACE kísérleti parcellák a szén-dioxid növényzetre gyakorolt hatásainak kutatására](/assets/images/face.jpg)

## Mik a megfigyelt hatások?

A levelek általi fotoszintetikus szénmegkötés (karbon fixáció) üteme megemelkedett: a 475-600 ppm-es koncentráció mellett növesztett növényfajoknál **40%-kal nőtt a szénmegkötés sebessége** (Ainsworth, E. A. – Rogers, A. 2007).

A gázcserenyílásokon (sztomata) keresztül a növény gázcserét folytat a külső környezetével (a nyílt sztomatán keresztül a CO~2~ a levelekbe diffundál, illetve az elpárolgó víz eltávozik). A növények képesek szabályozni a sztomaták nyitottságát, hogy fenntartsák a fotoszintézis magas, illetve a vízveszteségek alacsony fokát. Ahogyan a CO~2~-koncentráció emelkedik, úgy a sztomaták viszonylag alacsony nyitottságánál (mérőszáma a sztomatális vezetőképesség) is képes biztosítani a fotoszintézis megfelelő mértékét. Ennek következtében a víz sztomatális konduktanciája 22%-kal csökken (Ainsworth, E. A. – Rogers, A. 2007).

A FACE kísérletek bebizonyították, hogy

* a teljes növény **vízfelhasználása 5-20%-kal csökkent** emelkedett CO~2~-koncentráció mellett (Leakey, A. D. B. et al. 2009).

* Másodlagos fiziológiai hatások. Gyorsabb növekedés: **a felszín feletti szárazanyag 17%-kal, míg a felszín alatti több mint 30%-kal nőtt** (Ainsworth, E. A. – Long, S. P. 2005, de Graaff, M. A. et al. 2006). A növekedés megfigyelhető a haszonnövények terméshozamában: **12-14%-os hozamnövekedés a búza, rizs és a szójabab esetén** (Ainsworth, E. A. 2008, Long, S. P. et al. 2006).

* Változások a növényi szövetek kémiai összetételében: **a nitrogénkoncentráció a szövetekben levél-tömegegységre vonatkoztatva 13%-kal csökkent** (Ainsworth, E. A. – Long, S. P. 2005). A tömegegységre jutó nem szerkezetépítő szénhidrátok mennyisége 30-40%-kal nőtt (Ainsworth, E. A. – Long, S. P. 2005, Ainsworth, E. A. 2008).

A fotoszintézis típusa is meghatározó az emelkedett CO~2~-re adott válaszreakciókban. A legtöbb növényfaj (85%) a C3 fotoszintézist használja, míg a többi fajban két fiziológiailag eltérő folyamat játszódik le: a C4 (a növényfajok 0,4%-a) vagy a CAM fotoszintézis (10%, pl. kaktusz, orchidea, ananász). Továbbá létezik a C3-C4 között átmenet. A C4-es növények közé tartoznak a trópusi és szubtrópusi fűfélék (pl. kukorica, cukornád, cirok, köles). C3-as növény például a búza, a rizs, az árpa, a zab, a rozs, a gyapjú, a cukorrépa, a dohány, a szójabab stb., illetve a legtöbb fafaj.

További érdekesség, hogy léteznek [szén-dioxid kompenzációs pontok](http://hyperphysics.phy-astr.gsu.edu/hbase/Biology/phoc.html), vagyis azon légköri CO~2~-koncentrációk, melyek esetén az adott növényfaj nettó fotoszintézise teljesen leáll. Magyarul a növény növekedése teljesen leáll, amit valameddig képes tolerálni, de végül elpusztul! A bruttó fotoszintézis a teljes CO~2~-megkötés mértéke, de ebből légzéskor elvész egy rész, ezt levonva kapjuk meg a nettó fotoszintézist. **A C3 fotoszintézist alkalmazó növények esetén ez a pont 50-100 ppm körüli, a C3-C4 átmenetnél még alacsonyabb, míg a C4-es növényeknél a legalacsonyabb.** (Moore, R. et al. 1995).

A szén-dioxid biztonságos szintje legalább 200 ppm. Minél több, annál jobb. Ha ez alá süllyed, veszélyzónába kerülünk, viszont szerencsére ennél 2-szer magasabb a légköri szén-dioxid koncentráció (400 ppm felett vagyunk valamivel). A jégkorszakok idején a jégfúrómag-vizsgálatok alapján a szén-dioxid koncentráció esetenként 160-180 ppm-re is lecsökkent! A jégbe zárt légbuborékokban mérték meg a szén-dioxid koncentrációt, ami hűen tükrözi az ezer, százezer évvel ezelőtti légköri viszonyokat. Az utóbbi évtizedekben az antarktiszi, az északi-sarki mérőállomásokon és a hawaii-i Mauna Loa Obszervatóriumban mért koncentrációk szinte megegyeznek, bizonyítva, hogy globálisan tökéletesen elkeveredik a légkörben a szén-dioxid, a háttérkoncentráció 400 ppm körüli.

Természetesen ez a földfelszín közelében nem igaz! Például erdők esetén jelentős a különbség a nappali és az éjszakai koncentrációk között, hiszen nappal a szén-dioxidot kivonja a növényzet a fotoszintézis során, míg éjszaka a respiráció során a növény cukrot éget el, amihez oxigén von ki a levegőből és szén-dioxidot bocsát ki. Különösen nagy lehet a napszakos ingás egy üvegházban, ahol a légáramlás korlátozott. Szélcsendes időben a közlekedés és az ipar által kibocsátott szén-dioxid sem keveredik el olyan gyorsan, ezáltal megemelve a helyi koncentrációt. Szeles időben viszont mindez fordított. A trópusokon az erdő- és avarégetések is jelentős időszakos szén-dioxid források. Évszakos ingadozást is mutat a szén-dioxid koncentráció: télen magasabb, nyáron alacsonyabb, mivel télen a lombhullató erdők nem fotoszintetizálnak. Ez kifejezetten a mérsékelt övre vonatkozik.

Számos kísérlet során bebizonyosodott, hogy **egyes fajok pozitívan reagálnak az emelkedett CO~2~ koncentrációra, ha külön termesztik őket, viszont, ha kevert növényi közösségekben csökken a növekedésük, a vetélytárs növények növekedése fokozódik, amelyek kiszorítják** (Poorter, H. – Navas, M. L. 2003). A monokultúrában termesztett gabonanövényeket ez a veszély nem fenyegeti. 

A jelenlegi bizonyítékok azt mutatják, hogy a légköri szén-dioxid koncentráció növekedése jelentős hatással lehet a növények fiziológiájára és növekedésére. Megemelkedett CO~2~-szint mellett a legtöbb növényfaj **gyorsabb fotoszintézist, gyorsabb növekedést, csökkent vízfelhasználást és csökkent nitrogén és fehérje szöveti koncentrációt mutat**. A CO~2~ emelkedése nemcsak a mezőgazdasági termelés nagyságát, hanem a táplálék minőségét is valószínűleg befolyásolni fogja. Az emelkedett szén-dioxid hatásai nem egységesek; egyes fajok, különösen, melyek a fotoszintézis C4 variánsát alkalmazzák, gyengébb választ mutatnak (vagy nem is reagálnak a jelenlegihez képest emelkedett CO~2~-ra, ellentétben a C3-asokkal). A növekvő légköri CO~2~ koncentráció ennek következtében valószínűleg összetett hatásokat gyakorol a növényközösségek növekedésére és összetételére (Taub, D. R. 2010).


## Globális kizöldülés

A levélfelületi index (LAI) az elmúlt 26 évben általánosságban 0,0013/év ütemben emelkedett (Liu, S. et al. 2010). A legmagasabb emelkedő trend a középső és az északi magas (30° feletti) földrajzi szélességeken figyelhető meg (trend: +0,0032/év). Kiemelkedően nőtt a LAI Európában, Szibériában, Indiában, Észak-Amerikában és Dél-Kanadában, a Szaharától délre (Száhel-övezet), Ausztrália délnyugati részén és a Kgalagadi-medencében (a dél-afrikai Kalahári-sivatagban), míg észrevehetően csökkent Délkelet-Ázsiában, Kína délkeleti részein, Közép-Afrikában (erdőirtások), Dél-Amerika középső és déli részein (szintén erdőirtások) és Észak-Amerika sarkvidéki területein („tundra-zöldülés”) (1. ábra).

![1. ábra: A becsült LAI-értékek lineáris trendjeinek térbeli eloszlása 1981 júliusa és 2006 decembere között (Liu, S. et al. 2010)](/assets/images/kizoldules.jpg)

Részben az emelkedett légköri szén-dioxid-koncentrációnak köszönhető a levélfelület növekedése, viszont a mérsékelt övben, illetve a magas földrajzi szélességeken nagyobb részt a hőmérséklet meghatározó. A felmelegedés hosszabb tenyészidőszakot, nagyobb növekedést eredményez. Példaként mutatom a búza termesztésére alkalmas területeket Kanadában jelenleg, és 1- 2 °C-os hőmérsékletcsökkenés esetén (a jelenlegihez képest) (2. ábra). Ez az ábra egy globális nukleáris háború éghajlatra gyakorolt lehetséges hatásait (nukleáris tél) elemző jelentésből származik.

![2. ábra: Kanada búzatermő területei jelenleg, 1 °C-os és 2 °C-os átlaghőmérséklet csökkenés esetén (Starr, S.)](/assets/images/canada.jpg){.medium-img}

Cook, B. I. – Pau, S. (2013) eredményei azt mutatják, hogy a legelőterületek degradációja nem világszerte elterjedt jelenség, és a legelők produktivitása széles körben emelkedett az utóbbi három évtizedben (1982-2008 között).

A 3. ábrán a BEST globális átlaghőmérséklet adatsort a búza, a kukorica és a rizs globális terméshozamával (a FAO adatai)  hasonlítottam össze 1960-2013 között. Az ábrán hőmérsékleti anomáliák szerepelnek, melyek a választott (1951-1980) referenciaidőszaki átlagtól vett eltéréseket mutatják (1951-1980 hőmérsékleti átlaga 8,69±0,05 °C). Egyértelmű a kapcsolat a hőmérséklet és a terméshozamok között (r^2^=0,71-0,73). A hőmérséklet emelkedésével együtt mozog a termésátlag. Természetesen nem csak a hosszabb tenyészidőszak és az emelkedett légköri szén-dioxid szint kedvező hatásának tudható mindez be, hanem a műtrágyáknak, növényvédő szereknek és a jobb vetőmagoknak is. Egyértelműen látszik a globális felmelegedés és a modern civilizáció vívmányainak a pozitív hatása a mezőgazdaságra.

![3. ábra: A BEST globális átlaghőmérsékletek és a FAO globális termésátlagok alakulása 1960-tól 2013-ig](/assets/images/best.jpg)

## Irodalom

1. Ainsworth, E. A. – Long, S. P. 2005: What have we learned from 15 years of free-air CO2 enrichment (FACE)? A meta-analytic review of the responses of photosynthesis, canopy properties and plant production to rising CO2. – New Phytologist 165. pp. 351-372.

2. Ainsworth, E. A. – Rogers, A. 2007: The response of photosynthesis and stomatal conductance to rising (CO2): mechanisms and environmental interactions.  – Plant, Cell and Environment 30. pp. 258-270.

3. Ainsworth, E. A. 2008: Rice production in a changing climate: a meta-analysis of responses to elevated carbon dioxide and elevated ozone concentration. – Global Change Biology 14. pp. 1642-1650.

4. Cook, B. I. – Pau, S. 2013: [A Global Assessment of Long-Term Greening and Browning. Trends in Pasture Lands Using the GIMMS LAI3g Dataset.](http://www.mdpi.com/2072-4292/5/5/2492/pdf) – Remote Sensing 5. pp. 2492-2512. doi:10.3390/rs5052492

5. de Graaff, M. A. – van Groenigen, K. J. et al. 2006: Interactions between plant growth and soil nutrient cycling under elevated CO2: a meta-analysis. – Global Change Biology 12. pp. 2077-2091.

6. Donohue, R. J. – Roderick, M. L. – McVicar, T. R. – Farquhar, G. D. 2013: [Impact of CO2 fertilization on maximum foliage cover across the globe’s warm, arid environments.](http://onlinelibrary.wiley.com/doi/10.1002/grl.50563/pdf) – Geophysical Research Letters 40. 12. pp. 3031-3035.

7. Leakey, A. D. B. – AINSWORTH, E. A. et al. 2009: Elevated CO2 effects on plant carbon, nitrogen, and water relations; six important lessons from FACE. – Journal of Experimental Botany 60. pp. 2859-2876.

8. Liu, S.  – Liu, R. – Liu, Y. 2010. Spatial and temporal variation of global LAI during 1981–2006. – Journal of Geographical Sciences 20 pp. 323-332.

9. Long, S. P. – Ainsworth, E. A. et al. 2006: Food for thought: Lower-than-expected crop yield stimulation with rising CO2 concentrations. – Science 312. pp. 1918-1921.

10. Marschner, H. 1995: Mineral Nutrition of Higher Plants, 2nd ed. Academic Press, London.

11. Moore, R. – Clark, W. D. – Kingsley, R. S. – Vodopich, D. 1995: Botany. William C Brown Pub.

12. Poorter, H. – Navas, M. L. 2003: Plant growth and competition at elevated CO2: on winners, losers and functional groups. – New Phytologist 157. pp. 175-198.

13. Starr, S. (nincs év). [Catastrophic Climatic Consequences of Nuclear Conflict](http://inesap.org/node/11). International Network of Engineers and Scientists Against Proliferation, INESAP.

14. Taub, D. R. 2010: [Effects of Rising Atmospheric Concentrations of Carbon Dioxide on Plants.](http://www.nature.com/scitable/knowledge/library/effects-of-rising-atmospheric-concentrations-of-carbon-13254108) – Nature Education Knowledge 3. 10. :21 


* [BEST hőmérsékleti adatsor](http://berkeleyearth.lbl.gov/auto/Global/Full_TAVG_complete.txt)

* [FAO terméshozam adatok](http://faostat3.fao.org/download/Q/*/E)

